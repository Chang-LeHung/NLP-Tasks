[
    {
        "title": "茅屋为秋风所破歌",
        "paragraph": "八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。\r南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。\r俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻？\r安得广厦千万间，大庇天下寒士俱欢颜，风雨不动安如山！呜呼！何时眼前突兀见此屋，吾庐独破受冻死亦足！"
    },
    {
        "title": "春望",
        "paragraph": "国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。"
    },
    {
        "title": "浣溪沙",
        "paragraph": "照日深红暖见鱼，连村绿暗晚藏乌，黄童白叟聚雎盱。麋鹿逢人虽未惯，猿猱闻鼓不须呼，归来说与采桑姑。"
    },
    {
        "title": "浣溪沙",
        "paragraph": "旋抹红妆看使君。三三五五棘篱门。相挨踏破茜罗裙。\r\r老幼扶摧收麦社。乌鸢翔舞赛神村。道逢醉叟卧黄昏。\r\r"
    },
    {
        "title": "闻官军收河南河北",
        "paragraph": "剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。"
    },
    {
        "title": "登高",
        "paragraph": "风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。"
    },
    {
        "title": "春夜喜雨",
        "paragraph": "好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。"
    },
    {
        "title": "绝句",
        "paragraph": "江边踏青罢，回首见旌旗。风起春城暮，高楼鼓角悲。"
    },
    {
        "title": "登岳阳楼",
        "paragraph": "昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。"
    },
    {
        "title": "望岳",
        "paragraph": "岱宗夫如何，齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。"
    },
    {
        "title": "石壕吏",
        "paragraph": "暮投石壕村，有吏夜捉人。老翁逾墙走，老妇出门看。吏呼一何怒，妇啼一何苦。听妇前致词，三男邺城戍。一男附书至，二男新战死。存者且偷生，死者长已矣。室中更无人，惟有乳下孙。有孙母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。"
    },
    {
        "title": "早花",
        "paragraph": "西京安稳未，不见一人来。腊日巴江曲，山花已自开。盈盈当雪杏，艳艳待春梅。直苦风尘暗，谁忧容鬓催。"
    },
    {
        "title": "又示宗武",
        "paragraph": "觅句新知律，摊书解满床。试吟青玉案，莫羡紫罗囊。假日从时饮，明年共我长。应须饱经术，已似爱文章。十五男儿志，三千弟子行。曾参与游夏，达者得升堂。"
    },
    {
        "title": "旅夜书怀",
        "paragraph": "细草微风岸，危樯独夜舟。星垂平野阔，月涌大江流。名岂文章著，官应老病休。飘飘何所似，天地一沙鸥。"
    },
    {
        "title": "兵车行",
        "paragraph": "车辚辚，马萧萧，行人弓箭各在腰。耶娘妻子走相送，尘埃不见咸阳桥。牵衣顿足拦道哭，哭声直上干云霄。道傍过者问行人，行人但云点行频。或从十五北防河，便至四十西营田。去时里正与裹头，归来头白还戍边。边庭流血成海水，武皇开边意未已。君不闻汉家山东二百州，千村万落生荆杞。纵有健妇把锄犁，禾生陇亩无东西。况复秦兵耐苦战，被驱不异犬与鸡。长者虽有问，役夫敢申恨。且如今年冬，未休关西卒。县官急索租，租税从何出。信知生男恶，反是生女好。生女犹得嫁比邻，生男埋没随百草。君不见青海头，古来白骨无人收。新鬼烦冤旧鬼哭，天阴雨湿声啾啾。"
    },
    {
        "title": "城西陂泛舟",
        "paragraph": "青蛾皓齿在楼船，横笛短箫悲远天。春风自信牙樯动，迟日徐看锦缆牵。鱼吹细浪摇歌扇，燕蹴飞花落舞筵。不有小舟能荡桨，百壶那送酒如泉？"
    },
    {
        "title": "客亭",
        "paragraph": "秋窗犹曙色，落木更天风。日出寒山外，江流宿雾中。圣朝无弃物，老病已成翁。多少残生事，飘零似转蓬。"
    },
    {
        "title": "月夜",
        "paragraph": "今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时倚虚幌，双照泪痕干。"
    },
    {
        "title": "东楼",
        "paragraph": "万里流沙道，西征过北门。但添新战骨，不返旧征魂。楼角临风迥，城阴带水昏。传声看驿使，送节向河源。"
    },
    {
        "title": "洛阳",
        "paragraph": "洛阳昔陷没，胡马犯潼关。天子初愁思，都人惨别颜。清笳去宫阙，翠盖出关山。故老仍流涕，龙髯幸再攀。"
    },
    {
        "title": "题李尊师松树障子歌",
        "paragraph": "老夫清晨梳白头，玄都道士来相访。握发呼儿延入户，手提新画青松障。障子松林静杳冥，凭轩忽若无丹青。阴崖却承霜雪干，偃盖反走虬龙形。老夫平生好奇古，对此兴与精灵聚。已知仙客意相亲，更觉良工心独苦。松下丈人巾屦同，偶坐似是商山翁。怅望聊歌紫芝曲，时危惨澹来悲风。"
    },
    {
        "title": "观安西兵过赴关中待命二首",
        "paragraph": "四镇富精锐，摧锋皆绝伦。还闻献士卒，足以静风尘。老马夜知道，苍鹰饥著人。临危经久战，用急始如神。奇兵不在众，万马救中原。谈笑无河北，心肝奉至尊。孤云随杀气，飞鸟避辕门。竟日留欢乐，城池未觉喧。"
    },
    {
        "title": "郑驸马宅宴洞中",
        "paragraph": "主家阴洞细烟雾，留客夏簟青琅玕。春酒杯浓琥珀薄，冰浆碗碧玛瑙寒。误疑茅屋过江麓，已入风磴霾云端。自是秦楼压郑谷，时闻杂佩声珊珊。"
    },
    {
        "title": "客至",
        "paragraph": "舍南舍北皆春水，但见群鸥日日来。花径不曾缘客扫，蓬门今始为君开。盘飧市远无兼味，樽酒家贫只旧醅。肯与邻翁相对饮，隔篱呼取尽馀杯。"
    },
    {
        "title": "赠崔十三评事公辅",
        "paragraph": "飘飘西极马，来自渥洼池。飒飁定山桂，低徊风雨枝。我闻龙正直，道屈尔何为。且有元戎命，悲歌识者谁。官联辞冗长，行路洗欹危。脱剑主人赠，去帆春色随。阴沉铁凤阙，教练羽林儿。天子朝侵早，云台仗数移。分军应供给，百姓日支离。黠吏因封己，公才或守雌。燕王买骏骨，渭老得熊罴。活国名公在，拜坛群寇疑。冰壶动瑶碧，野水失蛟螭。入幕诸彦集，渴贤高选宜。骞腾坐可致，九万起于斯。复进出矛戟，昭然开鼎彝。会看之子贵，叹及老夫衰。岂但江曾决，还思雾一披。暗尘生古镜，拂匣照西施。舅氏多人物，无惭困翮垂。"
    },
    {
        "title": "万丈潭",
        "paragraph": "青溪合冥莫，神物有显晦。龙依积水蟠，窟压万丈内。跼步凌垠堮，侧身下烟霭。前临洪涛宽，却立苍石大。山色一径尽，崖绝两壁对。削成根虚无，倒影垂澹瀩。黑如湾澴底，清见光炯碎。孤云倒来深，飞鸟不在外。高萝成帷幄，寒木累旌旆。远川曲通流，嵌窦潜泄濑。造幽无人境，发兴自我辈。告归遗恨多，将老斯游最。闭藏修鳞蛰，出入巨石碍。何事暑天过，快意风雨会。"
    },
    {
        "title": "秋兴八首",
        "paragraph": "玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。夔府孤城落日斜，每依北斗望京华。听猿实下三声泪，奉使虚随八月查。画省香炉违伏枕，山楼粉堞隐悲笳。请看石上藤萝月，已映洲前芦荻花。千家山郭静朝晖，一日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书迟。鱼龙寂寞秋江冷，故国平居有所思。蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐照朝班。瞿唐峡口曲江头，万里风烟接素秋。花萼夹城通御气，芙蓉小苑入边愁。朱帘绣柱围黄鹤，锦缆牙樯起白鸥。回首可怜歌舞地，秦中自古帝王州。昆明池水汉时功，武帝旌旗在眼中。织女机丝虚月夜，石鲸鳞甲动秋风。波漂菰米沈云黑，露冷莲房坠粉红。关塞极天唯鸟道，江湖满地一渔翁。昆吾御宿自逶迤，紫阁峰阴入渼陂。香稻啄馀鹦鹉粒，碧梧栖老凤凰枝。佳人拾翠春相问，仙侣同舟晚更移。彩笔昔游干气象，白头吟望苦低垂。"
    },
    {
        "title": "人日两篇",
        "paragraph": "元日到人日，未有不阴时。冰雪莺难至，春寒花较迟。云随白水落，风振紫山悲。蓬鬓稀疏久，无劳比素丝。此日此时人共得，一谈一笑俗相看。尊前柏叶休随酒，胜里金花巧耐寒。佩剑冲星聊暂拔，匣琴流水自须弹。早春重引江湖兴，直道无忧行路难。"
    },
    {
        "title": "庭草",
        "paragraph": "楚草经寒碧，逢春入眼浓。旧低收叶举，新掩卷牙重。步履宜轻过，开筵得屡供。看花随节序，不敢强为容。,"
    },
    {
        "title": "别蔡十四著作",
        "paragraph": "贾生恸哭后，寥落无其人。安知蔡夫子，高义迈等伦。献书谒皇帝，志已清风尘。流涕洒丹极，万乘为酸辛。天地则创痍，朝廷当正臣。异才复间出，周道日惟新。使蜀见知己，别颜始一伸。主人薨城府，扶榇归咸秦。巴道此相逢，会我病江滨。忆念凤翔都，聚散俄十春。我衰不足道，但愿子意陈。稍令社稷安，自契鱼水亲。我虽消渴甚，敢忘帝力勤。尚思未朽骨，复睹耕桑民。积水驾三峡，浮龙倚长津。扬舲洪涛间，仗子济物身。鞍马下秦塞，王城通北辰。玄甲聚不散，兵久食恐贫。穷谷无粟帛，使者来相因。若凭南辕吏，书札到天垠。"
    },
    {
        "title": "同元使君舂陵行",
        "paragraph": "遭乱发尽白，转衰病相婴。沈绵盗贼际，狼狈江汉行。叹时药力薄，为客羸瘵成。吾人诗家秀，博采世上名。粲粲元道州，前圣畏后生。观乎舂陵作，欻见俊哲情。复览贼退篇，结也实国桢。贾谊昔流恸，匡衡常引经。道州忧黎庶，词气浩纵横。两章对秋月，一字偕华星。致君唐虞际，纯朴忆大庭。何时降玺书，用尔为丹青。狱讼永衰息，岂唯偃甲兵。凄恻念诛求，薄敛近休明。乃知正人意，不苟飞长缨。凉飙振南岳，之子宠若惊。色阻金印大，兴含沧浪清。我多长卿病，日夕思朝廷。肺枯渴太甚，漂泊公孙城。呼儿具纸笔，隐几临轩楹。作诗呻吟内，墨澹字欹倾。感彼危苦词，庶几知者听。"
    },
    {
        "title": "云",
        "paragraph": "龙似瞿唐会，江依白帝深。终年常起峡，每夜必通林。收获辞霜渚，分明在夕岑。高斋非一处，秀气豁烦襟。"
    },
    {
        "title": "重题",
        "paragraph": "涕泗不能收，哭君余白头。儿童相识尽，宇宙此生浮。江雨铭旌湿，湖风井径秋。还瞻魏太子，宾客减应刘。"
    },
    {
        "title": "彭衙行",
        "paragraph": "忆昔避贼初，北走经险艰。夜深彭衙道，月照白水山。尽室久徒步，逢人多厚颜。参差谷鸟吟，不见游子还。痴女饥咬我，啼畏虎狼闻。怀中掩其口，反侧声愈嗔。小儿强解事，故索苦李餐。一旬半雷雨，泥泞相牵攀。既无御雨备，径滑衣又寒。有时经契阔，竟日数里间。野果充糇粮，卑枝成屋椽。早行石上水，暮宿天边烟。少留周家洼，欲出芦子关。故人有孙宰，高义薄曾云。延客已曛黑，张灯启重门。暖汤濯我足，翦纸招我魂。从此出妻孥，相视涕阑干。众雏烂熳睡，唤起沾盘餐。誓将与夫子，永结为弟昆。遂空所坐堂，安居奉我欢。谁肯艰难际，豁达露心肝。别来岁月周，胡羯仍构患。何当有翅翎，飞去堕尔前。"
    },
    {
        "title": "夜归",
        "paragraph": "夜来归来冲虎过，山黑家中已眠卧。傍见北斗向江低，仰看明星当空大。庭前把烛嗔两炬，峡口惊猿闻一个。白头老罢舞复歌，杖藜不睡谁能那。"
    },
    {
        "title": "巳上人茅斋",
        "paragraph": "巳公茅屋下，可以赋新诗。\r枕簟入林僻，茶瓜留客迟。\r\r江莲摇白羽，天棘梦青丝。\r空忝许询辈，难酬支遁词。\r\r\r"
    },
    {
        "title": "八哀诗·故秘书少监武功苏公源明",
        "paragraph": "武功少也孤，徒步客徐兖。读书东岳中，十载考坟典。时下莱芜郭，忍饥浮云巘。负米晚为身，每食脸必泫。夜字照爇薪，垢衣生碧藓。庶以勤苦志，报兹劬劳显。学蔚醇儒姿，文包旧史善。洒落辞幽人，归来潜京辇。射君东堂策，宗匠集精选。制可题未干，乙科已大阐。文章日自负，吏禄亦累践。晨趋阊阖内，足蹋宿昔趼。一麾出守还，黄屋朔风卷。不暇陪八骏，虏庭悲所遣。平生满尊酒，断此朋知展。忧愤病二秋，有恨石可转。肃宗复社稷，得无逆顺辨。范晔顾其儿，李斯忆黄犬。秘书茂松意，溟涨本末浅。青荧芙蓉剑，犀兕岂独剸。反为后辈亵，予实苦怀缅。煌煌斋房芝，事绝万手搴。垂之俟来者，正始征劝勉。不要悬黄金，胡为投乳畎。结交三十载，吾与谁游衍。荥阳复冥莫，罪罟已横罥。呜呼子逝日，始泰则终蹇。长安米万钱，凋丧尽馀喘。战伐何当解，归帆阻清沔。尚缠漳水疾，永负蒿里饯。"
    },
    {
        "title": "夏夜叹",
        "paragraph": "永日不可暮，炎蒸毒我肠。安得万里风，飘飖吹我裳。昊天出华月，茂林延疏光。仲夏苦夜短，开轩纳微凉。虚明见纤毫，羽虫亦飞扬。物情无巨细，自适固其常。念彼荷戈士，穷年守边疆。何由一洗濯，执热互相望。竟夕击刁斗，喧声连万方。青紫虽被体，不如早还乡。北城悲笳发，鹳鹤号且翔。况复烦促倦，激烈思时康。"
    },
    {
        "title": "冬至",
        "paragraph": "年年至日长为客，忽忽穷愁泥杀人。江上形容吾独老，天边风俗自相亲。杖藜雪后临丹壑，鸣玉朝来散紫宸。心折此时无一寸，路迷何处见三秦。"
    },
    {
        "title": "早行",
        "paragraph": "歌哭俱在晓，行迈有期程。孤舟似昨日，闻见同一声。飞鸟数求食，潜鱼亦独惊。前王作网罟，设法害生成。碧藻非不茂，高帆终日征。干戈未揖让，崩迫开其情。"
    },
    {
        "title": "野老",
        "paragraph": "野老篱前江岸回，柴门不正逐江开。渔人网集澄潭下，贾客船随返照来。长路关心悲剑阁，片云何意傍琴台。王师未报收东郡，城阙秋生画角哀。"
    },
    {
        "title": "大麦行",
        "paragraph": "大麦干枯小麦黄，妇女行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。"
    },
    {
        "title": "堂成",
        "paragraph": "背郭堂成荫白茅，缘江路熟俯青郊。桤林碍日吟风叶，笼竹和烟滴露梢。暂止飞乌将数子，频来语燕定新巢。旁人错比扬雄宅，懒惰无心作解嘲。"
    },
    {
        "title": "立春",
        "paragraph": "春日春盘细生菜，忽忆两京梅发时。盘出高门行白玉，菜传纤手送青丝。巫峡寒江那对眼，杜陵远客不胜悲。此身未知归定处，呼儿觅纸一题诗。"
    },
    {
        "title": "白水县崔少府十九翁高斋三十韵",
        "paragraph": "客从南县来，浩荡无与适。旅食白日长，况当朱炎赫。高斋坐林杪，信宿游衍阒。清晨陪跻攀，傲睨俯峭壁。崇冈相枕带，旷野怀咫尺。始知贤主人，赠此遣愁寂。危阶根青冥，曾冰生淅沥。上有无心云，下有欲落石。泉声闻复急，动静随所击。鸟呼藏其身，有似惧弹射。吏隐道性情，兹焉其窟宅。白水见舅氏，诸翁乃仙伯。杖藜长松阴，作尉穷谷僻。为我炊雕胡，逍遥展良觌。坐久风颇愁，晚来山更碧。相对十丈蛟，欻翻盘涡坼。何得空里雷，殷殷寻地脉。烟氛蔼崷崒，魍魉森惨戚。昆仑崆峒颠，回首如不隔。前轩颓反照，巉绝华岳赤。兵气涨林峦，川光杂锋镝。知是相公军，铁马云雾积。玉觞淡无味，胡羯岂强敌。长歌激屋梁，泪下流衽席。人生半哀乐，天地有顺逆。慨彼万国夫，休明备征狄。猛将纷填委，庙谋蓄长策。东郊何时开，带甲且来释。欲告清宴罢，难拒幽明迫。三叹酒食旁，何由似平昔。"
    },
    {
        "title": "秋雨叹",
        "paragraph": "长安布衣谁比数，反锁衡门守环堵。老夫不出长蓬蒿，稚子无忧走风雨。雨声飕飕催早寒，胡雁翅湿高飞难。秋来未曾见白日，泥污后土何时干。"
    },
    {
        "title": "秋雨叹",
        "paragraph": "雨中百草秋烂死，阶下决明颜色鲜。著叶满枝翠羽盖，开花无数黄金钱。凉风萧萧吹汝急，恐汝后时难独立。堂上书生空白头，临风三嗅馨香泣。"
    },
    {
        "title": "送路六侍御入朝",
        "paragraph": "童稚情亲四十年，中间消息两茫然。更为后会知何地，忽漫相逢是别筵。不分桃花红胜锦，生憎柳絮白于绵。剑南春色还无赖，触忤愁人到酒边。"
    },
    {
        "title": "秦州杂诗二十首",
        "paragraph": "满目悲生事，因人作远游。迟回度陇怯，浩荡及关愁。水落鱼龙夜，山空鸟鼠秋。西征问烽火，心折此淹留。秦州山北寺，胜迹隗嚣宫。苔藓山门古，丹青野殿空。月明垂叶露，云逐渡溪风。清渭无情极，愁时独向东。州图领同谷，驿道出流沙。降虏兼千帐，居人有万家。马骄珠汗落，胡舞白蹄斜。年少临洮子，西来亦自夸。鼓角缘边郡，川原欲夜时。秋听殷地发，风散入云悲。抱叶寒蝉静，归来独鸟迟。万方声一概，吾道竟何之。南使宜天马，由来万匹强。浮云连阵没，秋草遍山长。闻说真龙种，仍残老骕骦。哀鸣思战斗，迥立向苍苍。城上胡笳奏，山边汉节归。防河赴沧海，奉诏发金微。士苦形骸黑，旌疏鸟兽稀。那闻往来戍，恨解邺城围。莽莽万重山，孤城山谷间。无风云出塞，不夜月临关。属国归何晚，楼兰斩未还。烟尘独长望，衰飒正摧颜。闻道寻源使，从天此路回。牵牛去几许，宛马至今来。一望幽燕隔，何时郡国开。东征健儿尽，羌笛暮吹哀。今日明人眼，临池好驿亭。丛篁低地碧，高柳半天青。稠叠多幽事，喧呼阅使星。老夫如有此，不异在郊坰。云气接昆仑，涔涔塞雨繁。羌童看渭水，使客向河源。烟火军中幕，牛羊岭上村。所居秋草净，正闭小蓬门。萧萧古塞冷，漠漠秋云低。黄鹄翅垂雨，苍鹰饥啄泥。蓟门谁自北，汉将独征西。不意书生耳，临衰厌鼓鼙。山头南郭寺，水号北流泉。老树空庭得，清渠一邑传。秋花危石底，晚景卧钟边。俯仰悲身世，溪风为飒然。传道东柯谷，深藏数十家。对门藤盖瓦，映竹水穿沙。瘦地翻宜粟，阳坡可种瓜。船人近相报，但恐失桃花。万古仇池穴，潜通小有天。神鱼人不见，福地语真传。近接西南境，长怀十九泉。何时一茅屋，送老白云边。未暇泛沧海，悠悠兵马间。塞门风落木，客舍雨连山。阮籍行多兴，庞公隐不还。东柯遂疏懒，休镊鬓毛斑。东柯好崖谷，不与众峰群。落日邀双鸟，晴天养片云。野人矜险绝，水竹会平分。采药吾将老，儿童未遣闻。边秋阴易久，不复辨晨光。檐雨乱淋幔，山云低度墙。鸬鹚窥浅井，蚯蚓上深堂。车马何萧索，门前百草长。地僻秋将尽，山高客未归。塞云多断续，边日少光辉。警急烽常报，传闻檄屡飞。西戎外甥国，何得迕天威。凤林戈未息，鱼海路常难。候火云烽峻，悬军幕井干。风连西极动，月过北庭寒。故老思飞将，何时议筑坛。唐尧真自圣，野老复何知。晒药能无妇，应门幸有儿。藏书闻禹穴，读记忆仇池。为报鸳行旧，鹪鹩在一枝。"
    },
    {
        "title": "秦州见敕目，薛三璩授司议郎，毕",
        "paragraph": "大雅何寥阔，斯人尚典刑。交期余潦倒，材力尔精灵。二子声同日，诸生困一经。文章开穾奥，迁擢润朝廷。旧好何由展，新诗更忆听。别来头并白，相见眼终青。伊昔贫皆甚，同忧心不宁。栖遑分半菽，浩荡逐流萍。俗态犹猜忌，妖氛忽杳冥。独惭投汉阁，俱议哭秦庭。还蜀只无补，囚梁亦固扃。华夷相混合，宇宙一膻腥。帝力收三统，天威总四溟。旧都俄望幸，清庙肃惟馨。杂种虽高垒，长驱甚建瓴。焚香淑景殿，涨水望云亭。法驾初还日，群公若会星。宫臣仍点染，柱史正零丁。官忝趋栖凤，朝回叹聚萤。唤人看騕褭，不嫁惜娉婷。掘剑知埋狱，提刀见发硎。侏儒应共饱，渔父忌偏醒。旅泊穷清渭，长吟望浊泾。羽书还似急，烽火未全停。师老资残寇，戎生及近坰。忠臣辞愤激，烈士涕飘零。上将盈边鄙，元勋溢鼎铭。仰思调玉烛，谁定握青萍。陇俗轻鹦鹉，原情类鶺鴒。秋风动关塞，高卧想仪形。"
    },
    {
        "title": "秋雨叹",
        "paragraph": "阑风伏雨秋纷纷，四海八荒同一云。去马来牛不复辩，浊泾清渭何当分。禾头生耳黍穗黑，农夫田妇无消息。城中斗米换衾绸，想许宁论两相直。"
    },
    {
        "title": "清明",
        "paragraph": "著处繁花务是日，长沙千人万人出。渡头翠柳艳明眉，争道朱蹄骄啮膝。此都好游湘西寺，诸将亦自军中至。马援征行在眼前，葛强亲近同心事。金镫下山红粉晚，牙樯捩柁青楼远。古时丧乱皆可知，人世悲欢暂相遣。弟侄虽存不得书，干戈未息苦离居。逢迎少壮非吾道，况乃今朝更祓除。"
    },
    {
        "title": "山寺",
        "paragraph": "野寺残僧少，山园细路高。麝香眠石竹，鹦鹉啄金桃。乱石通人过，悬崖置屋牢。上方重阁晚，百里见秋毫。"
    },
    {
        "title": "义鹘行",
        "paragraph": "阴崖有苍鹰，养子黑柏颠。白蛇登其巢，吞噬恣朝餐。雄飞远求食，雌者鸣辛酸。力强不可制，黄口无半存。其父从西归，翻身入长烟。斯须领健鹘，痛愤寄所宣。斗上捩孤影，噭哮来九天。修鳞脱远枝，巨颡坼老拳。高空得蹭蹬，短草辞蜿蜒。折尾能一掉，饱肠皆已穿。生虽灭众雏，死亦垂千年。物情有报复，快意贵目前。兹实鸷鸟最，急难心炯然。功成失所往，用舍何其贤。近经潏水湄，此事樵夫传。飘萧觉素发，凛欲冲儒冠。人生许与分，只在顾盼间。聊为义鹘行，用激壮士肝。"
    },
    {
        "title": "江南逢李龟年",
        "paragraph": "岐王宅里寻常见，崔九堂前几度闻。正是江南好风景，落花时节又逢君。"
    },
    {
        "title": "阁夜",
        "paragraph": "岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事依依漫寂寥。"
    },
    {
        "title": "登楼",
        "paragraph": "花近高楼伤客心，万方多难此登临。锦江春色来天地，玉垒浮云变古今。北极朝廷终不改，西山寇盗莫相侵。可怜后主还祠庙，日暮聊为梁甫吟。"
    },
    {
        "title": "丽人行",
        "paragraph": "三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有？翠微匎叶垂鬓唇。背后何所见？珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行素鳞。犀筯厌饫久未下，鸾刀缕切空纷纶。黄门飞鞚不动尘，御厨络绎送八珍。箫鼓哀吟感鬼神，宾从杂遝实要津。后来鞍马何逡巡，当轩下马入锦茵。杨花雪落覆白蘋，青鸟飞去衔红巾。炙手可热势绝伦，慎莫近前丞相嗔！"
    },
    {
        "title": "饮中八仙歌",
        "paragraph": "知章骑马似乘船，眼花落井水底眠。汝阳三斗始朝天，道逢麴车口流涎，恨不移封向酒泉。左相日兴费万钱，饮如长鲸吸百川，衔杯乐圣称世贤。宗之潇洒美少年，举觞白眼望青天，皎如玉树临风前。苏晋长斋绣佛前，醉中往往爱逃禅。李白斗酒诗百篇，长安市上酒家眠。天子呼来不上船，自称臣是酒中仙。张旭三杯草圣传，脱帽露顶王公前，挥毫落纸如云烟。焦遂五斗方卓然，高谈雄辨惊四筵。"
    },
    {
        "title": "月夜忆舍弟",
        "paragraph": "戍鼓断人行，边秋一雁声。露从今夜白，月是故乡明。有弟皆分散，无家问死生。寄书长不达，况乃未休兵。"
    },
    {
        "title": "赠花卿",
        "paragraph": "锦城丝管日纷纷，半入江风半入云。此曲只应天上有，人间能得几回闻。"
    },
    {
        "title": "江村",
        "paragraph": "清江一曲抱村流，长夏江村事事幽。自去自来堂上燕，相亲相近水中鸥。老妻画纸为棋局，稚子敲针作钓钩。多病所须唯药物，微躯此外更何求。"
    },
    {
        "title": " 赠卫八处士",
        "paragraph": "人生不相见，动如参与商。今夕复何夕，共此灯烛光！\r少壮能几时？鬓发各已苍！访旧半为鬼，惊呼热中肠。\r焉知二十载，重上君子堂。昔别君未婚，儿女忽成行。\r怡然敬父执，问我来何方？问答乃未已，驱儿罗酒浆。\r夜雨剪春韭，新炊间黄粱。主称会面难，一举累十觞。\r十觞亦不醉，感子故意长。明日隔山岳，世事两茫茫。"
    },
    {
        "title": "北征",
        "paragraph": "皇帝二载秋，闰八月初吉。杜子将北征，苍茫问家室。维时遭艰虞，朝野少暇日。顾惭恩私被，诏许归蓬荜。拜辞诣阙下，怵惕久未出。虽乏谏诤姿，恐君有遗失。君诚中兴主，经纬固密勿。东胡反未已，臣甫愤所切。挥涕恋行在，道途犹恍惚。乾坤含疮痍，忧虞何时毕。靡靡逾阡陌，人烟眇萧瑟。所遇多被伤，呻吟更流血。回首凤翔县，旌旗晚明灭。前登寒山重，屡得饮马窟。邠郊入地底，泾水中荡潏。猛虎立我前，苍崖吼时裂。菊垂今秋花，石戴古车辙。青云动高兴，幽事亦可悦。山果多琐细，罗生杂橡栗。或红如丹砂，或黑如点漆。雨露之所濡，甘苦齐结实。缅思桃源内，益叹身世拙。坡陀望鄜畤，岩谷互出没。我行已水滨，我仆犹木末。鸱鸟鸣黄桑，野鼠拱乱穴。夜深经战场，寒月照白骨。潼关百万师，往者散何卒。遂令半秦民，残害为异物。况我堕胡尘，及归尽华发。经年至茅屋，妻子衣百结。恸哭松声回，悲泉共幽咽。平生所娇儿，颜色白胜雪。见耶背面啼，垢腻脚不袜。床前两小女，补绽才过膝。海图坼波涛，旧绣移曲折。天吴及紫凤，颠倒在裋褐。老夫情怀恶，呕泄卧数日。那无囊中帛，救汝寒凛栗。粉黛亦解苞，衾裯稍罗列。瘦妻面复光，痴女头自栉。学母无不为，晓妆随手抹。移时施朱铅，狼藉画眉阔。生还对童稚，似欲忘饥渴。问事竞挽须，谁能即嗔喝。翻思在贼愁，甘受杂乱聒。新归且慰意，生理焉能说。至尊尚蒙尘，几日休练卒。仰观天色改，坐觉祆气豁。阴风西北来，惨澹随回鹘。其王愿助顺，其俗善驰突。送兵五千人，驱马一万匹。此辈少为贵，四方服勇决。所用皆鹰腾，破敌过箭疾。圣心颇虚伫，时议气欲夺。伊洛指掌收，西京不足拔。官军请深入，蓄锐何俱发。此举开青徐，旋瞻略恒碣。昊天积霜露，正气有肃杀。祸转亡胡岁，势成擒胡月。胡命其能久，皇纲未宜绝。忆昨狼狈初，事与古先别。奸臣竟菹醢，同恶随荡析。不闻夏殷衰，中自诛褒妲。周汉获再兴，宣光果明哲。桓桓陈将军，仗钺奋忠烈。微尔人尽非，于今国犹活。凄凉大同殿，寂寞白兽闼。都人望翠华，佳气向金阙。园陵固有神，扫洒数不缺。煌煌太宗业，树立甚宏达。"
    },
    {
        "title": "梦李白二首·其一",
        "paragraph": "死别已吞声，生别常恻恻。江南瘴疠地，逐客无消息。\r故人入我梦，明我长相忆。恐非平生魂，路远不可测。\r魂来枫叶青，魂返关塞黑。君今在罗网，何以有羽翼。\r落月满屋梁，犹疑照颜色。水深波浪阔，无使蛟龙得。"
    },
    {
        "title": "自京赴奉先县咏怀五百字",
        "paragraph": "杜陵有布衣，老大意转拙。许身一何愚，窃比稷与契。居然成濩落，白首甘契阔。盖棺事则已，此志常觊豁。穷年忧黎元，叹息肠内热。取笑同学翁，浩歌弥激烈。非无江海志，萧洒送日月。生逢尧舜君，不忍便永诀。当今廊庙具，构厦岂云缺。葵藿倾太阳，物性固莫夺。顾惟蝼蚁辈，但自求其穴。胡为慕大鲸，辄拟偃溟渤。以兹悟生理，独耻事干谒。兀兀遂至今，忍为尘埃没。终愧巢与由，未能易其节。沈饮聊自适，放歌颇愁绝。岁暮百草零，疾风高冈裂。天衢阴峥嵘，客子中夜发。霜严衣带断，指直不得结。凌晨过骊山，御榻在嵽嵲。蚩尤塞寒空，蹴蹋崖谷滑。瑶池气郁律，羽林相摩戛。君臣留欢娱，乐动殷樛嶱。赐浴皆长缨，与宴非短褐。彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战栗。况闻内金盘，尽在卫霍室。中堂舞神仙，烟雾散玉质。暖客貂鼠裘，悲管逐清瑟。劝客驼蹄羹，霜橙压香橘。朱门酒肉臭，路有冻死骨。荣枯咫尺异，惆怅难再述。北辕就泾渭，官渡又改辙。群冰从西下，极目高崒兀。疑是崆峒来，恐触天柱折。河梁幸未坼，枝撑声窸窣。行旅相攀援，川广不可越。老妻寄异县，十口隔风雪。谁能久不顾，庶往共饥渴。入门闻号咷，幼子饥已卒。吾宁舍一哀，里巷亦呜咽。所愧为人父，无食致夭折。岂知秋未登，贫窭有仓卒。生常免租税，名不隶征伐。抚迹犹酸辛，平人固骚屑。默思失业徒，因念远戍卒。忧端齐终南，澒洞不可掇。"
    },
    {
        "title": "奉济驿重送严公四韵",
        "paragraph": "远送从此别，青山空复情。几时杯重把，昨夜月同行。列郡讴歌惜，三朝出入荣。江村独归处，寂寞养残生。"
    },
    {
        "title": "画鹰",
        "paragraph": "素练风霜起，苍鹰画作殊。㧐身思狡兔，侧目似愁胡。绦镟光堪擿，轩楹势可呼。何当击凡鸟，毛血洒平芜。"
    },
    {
        "title": "羌村三首",
        "paragraph": "峥嵘赤云西，日脚下平地。柴门鸟雀噪，归客千里至。妻孥怪我在，惊定还拭泪。世乱遭飘荡，生还偶然遂。邻人满墙头，感叹亦歔欷。夜阑更秉烛，相对如梦寐。晚岁迫偷生，还家少欢趣。娇儿不离膝，畏我复却去。忆昔好追凉，故绕池边树。萧萧北风劲，抚事煎百虑。赖知禾黍收，已觉糟床注。如今足斟酌，且用慰迟暮。群鸡正乱叫，客至鸡斗争。驱鸡上树木，始闻叩柴荆。父老四五人，问我久远行。手中各有携，倾榼浊复清。苦辞酒味薄，黍地无人耕。兵革既未息，儿童尽东征。请为父老歌，艰难愧深情。歌罢仰天叹，四座泪纵横。"
    },
    {
        "title": "戏为六绝句",
        "paragraph": "庾信文章老更成，凌云健笔意纵横。今人嗤点流传赋，不觉前贤畏后生。王杨卢骆当时体，轻薄为文哂未休。尔曹身与名俱灭，不废江河万古流。纵使卢王操翰墨，劣于汉魏近风骚。龙文虎脊皆君驭，历块过都见尔曹。才力应难夸数公，凡今谁是出群雄。或看翡翠兰苕上，未掣鲸鱼碧海中。不薄今人爱古人，清词丽句必为邻。窃攀屈宋宜方驾，恐与齐梁作后尘。未及前贤更勿疑，递相祖述复先谁。别裁伪体亲风雅，转益多师是汝师。"
    },
    {
        "title": "新婚别",
        "paragraph": "兔丝附蓬麻，引蔓故不长。嫁女与征夫，不如弃路旁。结发为妻子，席不暖君床。暮婚晨告别，无乃太匆忙。君行虽不远，守边赴河阳。妾身未分明，何以拜姑嫜。父母养我时，日夜令我藏。生女有所归，鸡狗亦得将。君今往死地，沈痛迫中肠。誓欲随君去，形势反苍黄。勿为新婚念，努力事戎行。妇人在军中，兵气恐不扬。自嗟贫家女，久致罗襦裳。罗襦不复施，对君洗红妆。仰视百鸟飞，大小必双翔。人事多错迕，与君永相望。"
    },
    {
        "title": "哀江头",
        "paragraph": "少陵野老吞声哭，春日潜行曲江曲。江头宫殿锁千门，细柳新蒲为谁绿。忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼啮黄金勒。翻身向天仰射云，一笑正坠双飞翼。明眸皓齿今何在，血污游魂归不得。清渭东流剑阁深，去住彼此无消息。人生有情泪沾臆，江水江花岂终极。黄昏胡骑尘满城，欲往城南望南北。"
    },
    {
        "title": "晚晴",
        "paragraph": "高唐暮冬雪壮哉，旧瘴无复似尘埃。崖沉谷没白皑皑，江石缺裂青枫摧。南天三旬苦雾开，赤日照耀从西来，六龙寒急光裴回。照我衰颜忽落地，口虽吟咏心中哀。未怪及时少年子，扬眉结义黄金台。洎乎吾生何飘零，支离委绝同死灰。"
    },
    {
        "title": "潼关吏",
        "paragraph": "士卒何草草，筑城潼关道。大城铁不如，小城万丈馀。借问潼关吏，修关还备胡。要我下马行，为我指山隅。连云列战格，飞鸟不能逾。胡来但自守，岂复忧西都。丈人视要处，窄狭容单车。艰难奋长戟，万古用一夫。哀哉桃林战，百万化为鱼。请嘱防关将，慎勿学哥舒。"
    },
    {
        "title": "梦李白二首·其二",
        "paragraph": "浮云终日行，游子久不至。\r三夜频梦君，情亲见君意。\r告归常局促，苦道来不易。\r江湖多风波，舟楫恐失坠。\r出门搔白首，若负平生志。\r冠盖满京华，斯人独憔悴。\r孰云网恢恢，将老身反累。\r千秋万岁名，寂寞身后事。"
    },
    {
        "title": "同诸公登慈恩寺塔",
        "paragraph": "高标跨苍穹，烈风无时休。自非旷士怀，登兹翻百忧。方知象教力，足可追冥搜。仰穿龙蛇窟，始出枝撑幽。七星在北户，河汉声西流。羲和鞭白日，少昊行清秋。秦山忽破碎，泾渭不可求。俯视但一气，焉能辨皇州。回首叫虞舜，苍梧云正愁。惜哉瑶池饮，日晏昆仑丘。黄鹄去不息，哀鸣何所投。君看随阳雁，各有稻粱谋。"
    },
    {
        "title": "晚晴",
        "paragraph": "返照斜初彻，浮云薄未归。江虹明远饮，峡雨落馀飞。凫雁终高去，熊罴觉自肥。秋分客尚在，竹露夕微微。"
    },
    {
        "title": "赠李白",
        "paragraph": "二年客东都，所历厌机巧。野人对膻腥，蔬食常不饱。岂无青精饭，使我颜色好。苦乏大药资，山林迹如扫。李侯金闺彦，脱身事幽讨。亦有梁宋游，方期拾瑶草。"
    },
    {
        "title": "赠李白",
        "paragraph": "秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。"
    },
    {
        "title": "晚晴",
        "paragraph": "村晚惊风度，庭幽过雨沾。夕阳薰细草，江色映疏帘。书乱谁能帙，怀干可自添。时闻有馀论，未怪老夫潜。"
    },
    {
        "title": "观公孙大娘弟子舞剑器行并序",
        "paragraph": "昔有佳人公孙氏，一舞剑器动四方。观者如山色沮丧，天地为之久低昂。㸌如羿射九日落，矫如群帝骖龙翔。来如雷霆收震怒，罢如江海凝清光。绛唇珠袖两寂寞，晚有弟子传芬芳。临颍美人在白帝，妙舞此曲神扬扬。与余问答既有以，感时抚事增惋伤。先帝侍女八千人，公孙剑器初第一。五十年间似反掌，风尘澒动昏王室。梨园弟子散如烟，女乐余姿映寒日。金粟堆前木已拱，瞿唐石城草萧瑟。玳筵急管曲复终，乐极哀来月东出。老夫不知其所往，足茧荒山转愁疾。"
    },
    {
        "title": "奉赠韦左丞丈二十二韵",
        "paragraph": "纨袴不饿死，儒冠多误身。丈人试静听，贱子请具陈。甫昔少年日，早充观国宾。读书破万卷，下笔如有神。赋料扬雄敌，诗看子建亲。李邕求识面，王翰愿卜邻。自谓颇挺出，立登要路津。致君尧舜上，再使风俗淳。此意竟萧条，行歌非隐沦。骑驴三十载，旅食京华春。朝扣富儿门，暮随肥马尘。残杯与冷炙，到处潜悲辛。主上顷见征，欻然欲求伸。青冥却垂翅，蹭蹬无纵鳞。甚愧丈人厚，甚知丈人真。每于百僚上，猥诵佳句新。窃效贡公喜，难甘原宪贫。焉能心怏怏，只是走踆踆。今欲东入海，即将西去秦。尚怜终南山，回首清渭滨。常拟报一饭，况怀辞大臣。白鸥没浩荡，万里谁能驯。"
    },
    {
        "title": "江畔独步寻花七绝句",
        "paragraph": "江上被花恼不彻，无处告诉只颠狂。走觅南邻爱酒伴，经旬出饮独空床。稠花乱蕊畏江滨，行步欹危实怕春。诗酒尚堪驱使在，未须料理白头人。江深竹静两三家，多事红花映白花。报答春光知有处，应须美酒送生涯。东望少城花满烟，百花高楼更可怜。谁能载酒开金盏，唤取佳人舞绣筵。黄师塔前江水东，春光懒困倚微风。桃花一簇开无主，可爱深红爱浅红。黄四娘家花满蹊，千朵万朵压枝低。留连戏蝶时时舞，自在娇莺恰恰啼。不是爱花即肯死，只恐花尽老相催。繁枝容易纷纷落，嫩蕊商量细细开。"
    },
    {
        "title": "寒食",
        "paragraph": "寒食江村路，风花高下飞。汀烟轻冉冉，竹日静晖晖。田父要皆去，邻家闹不违。地偏相识尽，鸡犬亦忘归。"
    },
    {
        "title": "贫交行",
        "paragraph": "翻手为云覆手雨，纷纷轻薄何须数。君不见管鲍贫时交，此道今人弃如土。"
    },
    {
        "title": "寄韩谏议",
        "paragraph": "今我不乐思岳阳，身欲奋飞病在床。美人娟娟隔秋水，濯足洞庭望八荒。鸿飞冥冥日月白，青枫叶赤天雨霜。玉京群帝集北斗，或骑骐驎翳凤凰。芙蓉旌旗烟雾乐，影动倒景摇潇湘。星宫之君醉琼浆，羽人稀少不在旁。似闻昨者赤松子，恐是汉代韩张良。昔随刘氏定长安，帷幄未改神惨伤。国家成败吾岂敢，色难腥腐餐风香。周南留滞古所惜，南极老人应寿昌。美人胡为隔秋水，焉得置之贡玉堂。"
    },
    {
        "title": "九日蓝田崔氏庄",
        "paragraph": "老去悲秋强自宽，兴来今日尽君欢。羞将短发还吹帽，笑倩旁人为正冠。蓝水远从千涧落，玉山高并两峰寒。明年此会知谁健？醉把茱萸仔细看。\r"
    },
    {
        "title": "九日",
        "paragraph": "去年登高郪县北，今日重在涪江滨。苦遭白发不相放，羞见黄花无数新。世乱郁郁久为客，路难悠悠常傍人。酒阑却忆十年事，肠断骊山清路尘。"
    },
    {
        "title": "蒹葭",
        "paragraph": "摧折不自守，秋风吹若何。暂时花戴雪，几处叶沉波。体弱春风早，丛长夜露多。江湖后摇落，亦恐岁蹉跎。"
    },
    {
        "title": "雨晴",
        "paragraph": "雨时山不改，晴罢峡如新。天路看殊俗，秋江思杀人。有猿挥泪尽，无犬附书频。故国愁眉外，长歌欲损神。"
    },
    {
        "title": "狂夫",
        "paragraph": "万里桥西一草堂，百花潭水即沧浪。风含翠筱娟娟静，雨裛红蕖冉冉香。厚禄故人书断绝，恒饥稚子色凄凉。欲填沟壑唯疏放，自笑狂夫老更狂。"
    },
    {
        "title": "无家别",
        "paragraph": "寂寞天宝后，园庐但蒿藜。我里百馀家，世乱各东西。存者无消息，死者为尘泥。贱子因阵败，归来寻旧蹊。人行见空巷，日瘦气惨凄。但对狐与狸，竖毛怒我啼。四邻何所有，一二老寡妻。宿鸟恋本枝，安辞且穷栖。方春独荷锄，日暮还灌畦。县吏知我至，召令习鼓鞞。虽从本州役，内顾无所携。近行止一身，远去终转迷。家乡既荡尽，远近理亦齐。永痛长病母，五年委沟谿。生我不得力，终身两酸嘶。人生无家别，何以为烝黎。"
    },
    {
        "title": "哀王孙",
        "paragraph": "长安城头头白乌，夜飞延秋门上呼。又向人家啄大屋，屋底达官走避胡。金鞭断折九马死。骨肉不待同驰驱。腰下宝玦青珊瑚，可怜王孙泣路隅。问之不肯道姓名，但道困苦乞为奴。已经百日窜荆棘，身上无有完肌肤。高帝子孙尽隆准，龙种自与常人殊。豺狼在邑龙在野。王孙善保千金躯。不敢长语临交衢，且为王孙立斯须。昨夜东风吹血腥，东来橐驼满旧都。朔方健儿好身手，昔何勇锐今何愚。窃闻天子已传位，圣德北服南单于。花门呖面请雪耻，慎勿出口他人狙。哀哉王孙慎勿疏，五陵佳气无时无。"
    },
    {
        "title": "江汉",
        "paragraph": "江汉思归客，乾坤一腐儒。片云天共远，永夜月同孤。落日心犹壮，秋风病欲苏。古来存老马，不必取长途。"
    },
    {
        "title": "古柏行",
        "paragraph": "孔明庙前有老柏，柯如青铜根如石。霜皮溜雨四十围，黛色参天二千尺。君臣已与时际会，树木犹为人爱惜。云来气接巫峡长，月出寒通雪山白。忆昨路绕锦亭东，先主武侯同閟宫。崔嵬枝干郊原古，窈窕丹青户牖空。落落盘踞虽得地，冥冥孤高多烈风。扶持自是神明力，正直原因造化功。大厦如倾要梁栋，万牛回首丘山重。不露文章世已惊，未辞翦伐谁能送。苦心岂免容蝼蚁，香叶终经宿鸾凤。志士幽人莫怨嗟，古来材大难为用。"
    },
    {
        "title": "对雪",
        "paragraph": "北雪犯长沙，胡云冷万家。随风且间叶，带雨不成花。金错囊从罄，银壶酒易赊。无人竭浮蚁，有待至昏鸦。"
    },
    {
        "title": "丹青引赠曹将军霸",
        "paragraph": "将军魏武之子孙，于今为庶为清门。英雄割据虽已矣，文彩风流犹尚存。学书初学卫夫人，但恨无过王右军。丹青不知老将至，富贵于我如浮云。开元之中常引见，承恩数上南熏殿。凌烟功臣少颜色，将军下笔开生面。良相头上进贤冠，猛将腰间大羽箭。褒公鄂公毛发动，英姿飒爽来酣战。先帝天马玉花骢，画工如山貌不同。是日牵来赤墀下，迥立阊阖生长风。诏谓将军拂绢素，意匠惨澹经营中。斯须九重真龙出，一洗万古凡马空。玉花却在御榻上，榻上庭前屹相向。至尊含笑催赐金，圉人太仆皆惆怅。弟子韩幹早入室，亦能画马穷殊相。幹惟画肉不画骨，忍使骅骝气凋丧。将军画善盖有神，必逢佳士亦写真。即今飘泊干戈际，屡貌寻常行路人。途穷反遭俗眼白，世上未有如公贫。但看古来盛名下，终日坎壈缠其身。"
    },
    {
        "title": "对雪",
        "paragraph": "战哭多新鬼，愁吟独老翁。乱云低薄暮，急雪舞回风。瓢弃尊无绿，炉存火似红。数州消息断，愁坐正书空。"
    },
    {
        "title": "曲江二首",
        "paragraph": "一片花飞减却春，风飘万点正愁人。且看欲尽花经眼，莫厌伤多酒入唇。江上小堂巢翡翠，苑边高冢卧麒麟。细推物理须行乐，何用浮名绊此身。朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。"
    },
    {
        "title": "月",
        "paragraph": "四更山吐月，残夜水明楼。尘匣元开镜，风帘自上钩。兔应疑鹤发，蟾亦恋貂裘。斟酌姮娥寡，天寒耐九秋。"
    },
    {
        "title": "遣兴",
        "paragraph": "干戈犹未定，弟妹各何之。拭泪沾襟血，梳头满面丝。地卑荒野大，天远暮江迟。衰疾那能久，应无见汝时。"
    },
    {
        "title": "遣兴",
        "paragraph": "骥子好男儿，前年学语时。问知人客姓，诵得老夫诗。世乱怜渠小，家贫仰母慈。鹿门携不遂，雁足系难期。天地军麾满，山河战角悲。傥归免相失，见日敢辞迟。"
    },
    {
        "title": "月",
        "paragraph": "天上秋期近，人间月影清。入河蟾不没，捣药兔长生。只益丹心苦，能添白发明。干戈知满地，休照国西营。"
    },
    {
        "title": "日暮",
        "paragraph": "日落风亦起，城头鸟尾讹。黄云高未动，白水已扬波。羌妇语还哭，胡儿行且歌。将军别换马，夜出拥雕戈。"
    },
    {
        "title": "送舍弟频赴齐州三首",
        "paragraph": "岷岭南蛮北，徐关东海西。此行何日到，送汝万行啼。绝域惟高枕，清风独杖藜。危时暂相见，衰白意都迷。风尘暗不开，汝去几时来。兄弟分离苦，形容老病催。江通一柱观，日落望乡台。客意长东北，齐州安在哉。诸姑今海畔，两弟亦山东。去傍干戈觅，来看道路通。短衣防战地，匹马逐秋风。莫作俱流落，长瞻碣石鸿。"
    },
    {
        "title": "韦讽录事宅观曹将军画马图",
        "paragraph": "国初已来画鞍马，神妙独数江都王。将军得名三十载，人间又见真乘黄。曾貌先帝照夜白，龙池十日飞霹雳。内府殷红玛瑙盘，婕妤传诏才人索。盘赐将军拜舞归，轻纨细绮相追飞。贵戚权门得笔迹，始觉屏障生光辉。昔日太宗拳毛騧，近时郭家狮子花。今之新图有二马，复令识者久叹嗟。此皆骑战一敌万，缟素漠漠开风沙。其余七匹亦殊绝，迥若寒空动烟雪。霜蹄蹴踏长楸间，马官厮养森成列。可怜九马争神骏，顾视清高气深稳。借问苦心爱者谁，后有韦讽前支遁。忆昔巡幸新丰宫，翠华拂天来向东。腾骧磊落三万匹，皆与此图筋骨同。自从献宝朝河宗，无复射蛟江水中。君不见金粟堆前松柏里，龙媒去尽鸟呼风。\r"
    },
    {
        "title": "草堂即事",
        "paragraph": "荒村建子月，独树老夫家。雾里江船渡，风前径竹斜。寒鱼依密藻，宿鹭起圆沙。蜀酒禁愁得，无钱何处赊。"
    },
    {
        "title": "日暮",
        "paragraph": "牛羊下来久，各已闭柴门。风月自清夜，江山非故园。石泉流暗壁，草露滴秋根。头白灯明里，何须花烬繁。"
    },
    {
        "title": "咏怀古迹五首",
        "paragraph": "支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客哀时且未还。庾信平生最萧瑟，暮年诗赋动江关。摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面，环佩空归月夜魂。千载琵琶作胡语，分明怨恨曲中论。蜀主窥吴幸三峡，崩年亦在永安宫。翠华想像空山里，玉殿虚无野寺中。古庙杉松巢水鹤，岁时伏腊走村翁。武侯祠屋常邻近，一体君臣祭祀同。诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕，指挥若定失萧曹。福移汉祚难恢复，志决身歼军务劳。"
    },
    {
        "title": "垂老别",
        "paragraph": "四郊未宁静，垂老不得安。子孙阵亡尽，焉用身独完。投杖出门去，同行为辛酸。幸有牙齿存，所悲骨髓干。男儿既介胄，长揖别上官。老妻卧路啼，岁暮衣裳单。孰知是死别，且复伤其寒。此去必不归，还闻劝加餐。土门壁甚坚，杏园度亦难。势异邺城下，纵死时犹宽。人生有离合，岂择衰老端。忆昔少壮日，迟回竟长叹。万国尽征戍，烽火被冈峦。积尸草木腥，流血川原丹。何乡为乐土，安敢尚盘桓。弃绝蓬室居，塌然摧肺肝。"
    },
    {
        "title": "徐九少尹见过",
        "paragraph": "晚景孤村僻，行军数骑来。交新徒有喜，礼厚愧无才。赏静怜云竹，忘归步月台。何当看花蕊，欲发照江梅。"
    },
    {
        "title": "宴忠州使君侄宅",
        "paragraph": "出守吾家侄，殊方此日欢。自须游阮巷，不是怕湖滩。乐助长歌逸，杯饶旅思宽。昔曾如意舞，牵率强为看。"
    },
    {
        "title": "长江二首",
        "paragraph": "众水会涪万，瞿塘争一门。朝宗人共挹，盗贼尔谁尊。孤石隐如马，高萝垂饮猿。归心异波浪，何事即飞翻。浩浩终不息，乃知东极临。众流归海意，万国奉君心。色借潇湘阔，声驱滟滪深。未辞添雾雨，接上遇衣襟。"
    },
    {
        "title": "赠别郑链赴襄阳",
        "paragraph": "戎马交驰际，柴门老病身。把君诗过日，念此别惊神。地阔峨眉晚，天高岘首春。为于耆旧内，试觅姓庞人。"
    },
    {
        "title": "严公仲夏枉驾草堂，兼携酒馔，得寒字",
        "paragraph": "竹里行厨洗玉盘，花边立马簇金鞍。非关使者征求急，自识将军礼数宽。百年地辟柴门迥，五月江深草阁寒。看弄渔舟移白日，老农何有罄交欢。"
    },
    {
        "title": "怀锦水居止二首",
        "paragraph": "军旅西征僻，风尘战伐多。犹闻蜀父老，不忘舜讴歌。天险终难立，柴门岂重过。朝朝巫峡水，远逗锦江波。万里桥南宅，百花潭北庄。层轩皆面水，老树饱经霜。雪岭界天白，锦城曛日黄。惜哉形胜地，回首一茫茫。"
    },
    {
        "title": "光禄阪行",
        "paragraph": "山行落日下绝壁，西望千山万山赤。树枝有鸟乱鸣时，暝色无人独归客。马惊不忧深谷坠，草动只怕长弓射。安得更似开元中，道路即今多拥隔。"
    },
    {
        "title": "登舟将适汉阳",
        "paragraph": "春宅弃汝去，秋帆催客归。庭蔬尚在眼，浦浪已吹衣。生理飘荡拙，有心迟暮违。中原戎马盛，远道素书稀。塞雁与时集，樯乌终岁飞。鹿门自此往，永息汉阴机。"
    },
    {
        "title": "八哀诗·赠太子太师汝阳郡王琎",
        "paragraph": "汝阳让帝子，眉宇真天人。虬须似太宗，色映塞外春。往者开元中，主恩视遇频。出入独非时，礼异见群臣。爱其谨洁极，倍此骨肉亲。从容听朝后，或在风雪晨。忽思格猛兽，苑囿腾清尘。羽旗动若一，万马肃駪駪。诏王来射雁，拜命已挺身。箭出飞鞚内，上又回翠麟。翻然紫塞翮，下拂明月轮。胡人虽获多，天笑不为新。王每中一物，手自与金银。袖中谏猎书，扣马久上陈。竟无衔橛虞，圣聪矧多仁。官免供给费，水有在藻鳞。匪唯帝老大，皆是王忠勤。晚年务置醴，门引申白宾。道大容无能，永怀侍芳茵。好学尚贞烈，义形必沾巾。挥翰绮绣扬，篇什若有神。川广不可溯，墓久狐兔邻。宛彼汉中郡，文雅见天伦。何以开我悲，泛舟俱远津。温温昔风味，少壮已书绅。旧游易磨灭，衰谢增酸辛。"
    },
    {
        "title": "八哀诗·赠秘书监江夏李公邕",
        "paragraph": "长啸宇宙间，高才日陵替。古人不可见，前辈复谁继。忆昔李公存，词林有根柢。声华当健笔，洒落富清制。风流散金石，追琢山岳锐。情穷造化理，学贯天人际。干谒走其门，碑版照四裔。各满深望还，森然起凡例。萧萧白杨路，洞彻宝珠惠。龙宫塔庙涌，浩劫浮云卫。宗儒俎豆事，故吏去思计。眄睐已皆虚，跋涉曾不泥。向来映当时，岂独劝后世。丰屋珊瑚钩，骐驎织成罽。紫骝随剑几，义取无虚岁。分宅脱骖间，感激怀未济。众归赒给美，摆落多藏秽。独步四十年，风听九皋唳。呜呼江夏姿，竟掩宣尼袂。往者武后朝，引用多宠嬖。否臧太常议，面折二张势。衰俗凛生风，排荡秋旻霁。忠贞负冤恨，宫阙深旒缀。放逐早联翩，低垂困炎厉。日斜鵩鸟入，魂断苍梧帝。荣枯走不暇，星驾无安税。几分汉廷竹，夙拥文侯篲。终悲洛阳狱，事近小臣敝。祸阶初负谤，易力何深哜。伊昔临淄亭，酒酣托末契。重叙东都别，朝阴改轩砌。论文到崔苏，指尽流水逝。近伏盈川雄，未甘特进丽。是非张相国，相扼一危脆。争名古岂然，键捷欻不闭。例及吾家诗，旷怀扫氛翳。慷慨嗣真作，咨嗟玉山桂。钟律俨高悬，鲲鲸喷迢递。坡陀青州血，芜没汶阳瘗。哀赠竟萧条，恩波延揭厉。子孙存如线，旧客舟凝滞。君臣尚论兵，将帅接燕蓟。朗吟六公篇，忧来豁蒙蔽。"
    },
    {
        "title": "西阁夜",
        "paragraph": "恍惚寒山暮，逶迤白雾昏。山虚风落石，楼静月侵门。击柝可怜子，无衣何处村。时危关百虑，盗贼尔犹存。"
    },
    {
        "title": "夜闻觱篥",
        "paragraph": "夜闻觱篥沧江上，衰年侧耳情所向。邻舟一听多感伤，塞曲三更欻悲壮。积雪飞霜此夜寒，孤灯急管复风湍。君知天地干戈满，不见江湖行路难。"
    },
    {
        "title": "王兵马使二角鹰",
        "paragraph": "悲台萧飒石巃嵸，哀壑杈桠浩呼汹。中有万里之长江，回风滔日孤光动。角鹰翻倒壮士臂，将军玉帐轩翠气。二鹰猛脑徐侯穟，目如愁胡视天地。杉鸡竹兔不自惜，溪虎野羊俱辟易。鞲上锋棱十二翮，将军勇锐与之敌。将军树勋起安西，昆仑虞泉入马蹄。白羽曾肉三狻猊，敢决岂不与之齐。荆南芮公得将军，亦如角鹰下翔云。恶鸟飞飞啄金屋，安得尔辈开其群，驱出六合枭鸾分。"
    },
    {
        "title": "寄柏学士林居",
        "paragraph": "自胡之反持干戈，天下学士亦奔波。叹彼幽栖载典籍，萧然暴露依山阿。青山万里静散地，白雨一洗空垂萝。乱代飘零余到此，古人成败子如何。荆扬春冬异风土，巫峡日夜多云雨。赤叶枫林百舌鸣，黄泥野岸天鸡舞。盗贼纵横甚密迩，形神寂寞甘辛苦。几时高议排金门，各使苍生有环堵。"
    },
    {
        "title": "宿青溪驿奉怀张员外十五兄之绪",
        "paragraph": "漾舟千山内，日入泊枉渚。我生本飘飘，今复在何许。石根青枫林，猿鸟聚俦侣。月明游子静，畏虎不得语。中夜怀友朋，乾坤此深阻。浩荡前后间，佳期付荆楚。"
    },
    {
        "title": "渔阳",
        "paragraph": "渔阳突骑犹精锐，赫赫雍王都节制。猛将飘然恐后时，本朝不入非高计。禄山北筑雄武城，旧防败走归其营。系书请问燕耆旧，今日何须十万兵。"
    },
    {
        "title": "白丝行",
        "paragraph": "缫丝须长不须白，越罗蜀锦金粟尺。象床玉手乱殷红，万草千花动凝碧。已悲素质随时染，裂下鸣机色相射。美人细意熨帖平，裁缝灭尽针线迹。春天衣著为君舞，蛱蝶飞来黄鹂语。落絮游丝亦有情，随风照日宜轻举。香汗轻尘污颜色，开新合故置何许。君不见才士汲引难，恐惧弃捐忍羁旅。"
    },
    {
        "title": "渼陂西南台",
        "paragraph": "高台面苍陂，六月风日冷。蒹葭离披去，天水相与永。怀新目似击，接要心已领。仿像识鲛人，空蒙辨鱼艇。错磨终南翠，颠倒白阁影。崷崒增光辉，乘陵惜俄顷。劳生愧严郑，外物慕张邴。世复轻骅骝，吾甘杂蛙黾。知归俗可忽，取适事莫并。身退岂待官，老来苦便静。况资菱芡足，庶结茅茨迥。从此具扁舟，弥年逐清景。"
    },
    {
        "title": "元日寄韦氏妹",
        "paragraph": "近闻韦氏妹，迎在汉钟离。郎伯殊方镇，京华旧国移。春城回北斗，郢树发南枝。不见朝正使，啼痕满面垂。"
    },
    {
        "title": "长吟",
        "paragraph": "江渚翻鸥戏，官桥带柳阴。江飞竞渡日，草见蹋春心。已拨形骸累，真为烂漫深。赋诗歌句稳，不免自长吟。"
    },
    {
        "title": "得舍弟消息",
        "paragraph": "风吹紫荆树，色与春庭暮。花落辞故枝，风回返无处。骨肉恩书重，漂泊难相遇。犹有泪成河，经天复东注。"
    },
    {
        "title": "返照",
        "paragraph": "返照开巫峡，寒空半有无。已低鱼复暗，不尽白盐孤。荻岸如秋水，松门似画图。牛羊识僮仆，既夕应传呼。"
    },
    {
        "title": "得舍弟消息",
        "paragraph": "乱后谁归得，他乡胜故乡。直为心厄苦，久念与存亡。汝书犹在壁，汝妾已辞房。旧犬知愁恨，垂头傍我床。"
    },
    {
        "title": "苦雨奉寄陇西公兼呈王征士",
        "paragraph": "今秋乃淫雨，仲月来寒风。群木水光下，万象云气中。所思碍行潦，九里信不通。悄悄素浐路，迢迢天汉东。愿腾六尺马，背若孤征鸿。划见公子面，超然欢笑同。奋飞既胡越，局促伤樊笼。一饭四五起，凭轩心力穷。嘉蔬没混浊，时菊碎榛丛。鹰隼亦屈猛，乌鸢何所蒙。式瞻北邻居，取适南巷翁。挂席钓川涨，焉知清兴终。"
    },
    {
        "title": "太平寺泉眼",
        "paragraph": "招提凭高冈，疏散连草莽。出泉枯柳根，汲引岁月古。石间见海眼，天畔萦水府。广深丈尺间，宴息敢轻侮。青白二小蛇，幽姿可时睹。如丝气或上，烂熳为云雨。山头到山下，凿井不尽土。取供十方僧，香美胜牛乳。北风起寒文，弱藻舒翠缕。明涵客衣净，细荡林影趣。何当宅下流，馀润通药圃。三春湿黄精，一食生毛羽。"
    },
    {
        "title": "望岳",
        "paragraph": "南岳配朱鸟，秩礼自百王。欻吸领地灵，鸿洞半炎方。邦家用祀典，在德非馨香。巡守何寂寥，有虞今则亡。洎吾隘世网，行迈越潇湘。渴日绝壁出，漾舟清光旁。祝融五峰尊，峰峰次低昂。紫盖独不朝，争长嶪相望。恭闻魏夫人，群仙夹翱翔。有时五峰气，散风如飞霜。牵迫限修途，未暇杖崇冈。归来觊命驾，沐浴休玉堂。三叹问府主，曷以赞我皇。牲璧忍衰俗，神其思降祥。"
    },
    {
        "title": "返照",
        "paragraph": "楚王宫北正黄昏，白帝城西过雨痕。返照入江翻石壁，归云拥树失山村。衰年肺病唯高枕，绝塞愁时早闭门。不可久留豺虎乱，南方实有未招魂。"
    },
    {
        "title": "江上值水如海势聊短述",
        "paragraph": "为人性僻耽佳句，语不惊人死不休。老去诗篇浑漫与，春来花鸟莫深愁。新添水槛供垂钓，故著浮槎替入舟。焉得思如陶谢手，令渠述作与同游。"
    },
    {
        "title": "薛端薛复筵简薛华醉歌",
        "paragraph": "文章有神交有道，端复得之名誉早。爱客满堂尽豪翰，开筵上日思芳草。安得健步移远梅，乱插繁花向晴昊。千里犹残旧冰雪，百壶且试开怀抱。垂老恶闻战鼓悲，急觞为缓忧心捣。少年努力纵谈笑，看我形容已枯槁。坐中薛华善醉歌，歌辞自作风格老。近来海内为长句，汝与山东李白好。何刘沈谢力未工，才兼鲍昭愁绝倒。诸生颇尽新知乐，万事终伤不自保。气酣日落西风来，愿吹野水添金杯。如渑之酒常快意，亦知穷愁安在哉。忽忆雨时秋井塌，古人白骨生青苔，如何不饮令心哀。"
    },
    {
        "title": "九成宫",
        "paragraph": "苍山入百里，崖断如杵臼。曾宫凭风回，岌嶪土囊口。立神扶栋梁，凿翠开户牖。其阳产灵芝，其阴宿牛斗。纷披长松倒，揭山蘖怪石走。哀猿啼一声，客泪迸林薮。荒哉隋家帝，制此今颓朽。向使国不亡，焉为巨唐有。虽无新增修，尚置官居守。巡非瑶水远，迹是雕墙后。我行属时危，仰望嗟叹久。天王守太白，驻马更搔首。"
    },
    {
        "title": "壮游",
        "paragraph": "往昔十四五，出游翰墨场。斯文崔魏徒，以我似班扬。七龄思即壮，开口咏凤凰。九龄书大字，有作成一囊。性豪业嗜酒，嫉恶怀刚肠。脱略小时辈，结交皆老苍。饮酣视八极，俗物都茫茫。东下姑苏台，已具浮海航。到今有遗恨，不得穷扶桑。王谢风流远，阖庐丘墓荒。剑池石壁仄，长洲荷芰香。嵯峨阊门北，清庙映回塘。每趋吴太伯，抚事泪浪浪。枕戈忆勾践，渡浙想秦皇。蒸鱼闻匕首，除道哂要章。越女天下白，鉴湖五月凉。剡溪蕴秀异，欲罢不能忘。归帆拂天姥，中岁贡旧乡。气劘屈贾垒，目短曹刘墙。忤下考功第，独辞京尹堂。放荡齐赵间，裘马颇清狂。春歌丛台上，冬猎青丘旁。呼鹰皂枥林，逐兽云雪冈。射飞曾纵鞚，引臂落鹙鶬。苏侯据鞍喜，忽如携葛强。快意八九年，西归到咸阳。许与必词伯，赏游实贤王。曳裾置醴地，奏赋入明光。天子废食召，群公会轩裳。脱身无所爱，痛饮信行藏。黑貂不免敝，斑鬓兀称觞。杜曲晚耆旧，四郊多白杨。坐深乡党敬，日觉死生忙。朱门任倾夺，赤族迭罹殃。国马竭粟豆，官鸡输稻粱。举隅见烦费，引古惜兴亡。河朔风尘起，岷山行幸长。两宫各警跸，万里遥相望。崆峒杀气黑，少海旌旗黄。禹功亦命子，涿鹿亲戎行。翠华拥英岳，螭虎啖豺狼。爪牙一不中，胡兵更陆梁。大军载草草，凋瘵满膏肓。备员窃补衮，忧愤心飞扬。上感九庙焚，下悯万民疮。斯时伏青蒲，廷争守御床。君辱敢爱死，赫怒幸无伤。圣哲体仁恕，宇县复小康。哭庙灰烬中，鼻酸朝未央。小臣议论绝，老病客殊方。郁郁苦不展，羽翮困低昂。秋风动哀壑，碧蕙捐微芳。之推避赏从，渔父濯沧浪。荣华敌勋业，岁暮有严霜。吾观鸱夷子，才格出寻常。群凶逆未定，侧伫英俊翔。·38·"
    },
    {
        "title": "陈拾遗故宅",
        "paragraph": "拾遗平昔居，大屋尚修椽。悠扬荒山日，惨澹故园烟。位下曷足伤，所贵者圣贤。有才继骚雅，哲匠不比肩。公生扬马后，名与日月悬。同游英俊人，多秉辅佐权。彦昭超玉价，郭振起通泉。到今素壁滑，洒翰银钩连。盛事会一时，此堂岂千年。终古立忠义，感遇有遗编。"
    },
    {
        "title": "望岳",
        "paragraph": "西岳崚嶒竦处尊，诸峰罗立如儿孙。安得仙人九节杖，拄到玉女洗头盆。车箱入谷无归路，箭栝通天有一门。稍待西风凉冷后，高寻白帝问真源。"
    },
    {
        "title": "奉送王信州崟北归",
        "paragraph": "朝廷防盗贼，供给愍诛求。下诏选郎署，传声能典州。苍生今日困，天子向时忧。井屋有烟起，疮痍无血流。壤歌唯海甸，画角自山楼。白发寐常早，荒榛农复秋。解龟逾卧辙，遣骑觅扁舟。徐榻不知倦，颍川何以酬。尘生彤管笔，寒腻黑貂裘。高义终焉在，斯文去矣休。别离同雨散，行止各云浮。林热鸟开口，江浑鱼掉头。尉佗虽北拜，太史尚南留。军旅应都息，寰区要尽收。九重思谏诤，八极念怀柔。徙倚瞻王室，从容仰庙谋。故人持雅论，绝塞豁穷愁。复见陶唐理，甘为汗漫游。"
    },
    {
        "title": "昔游",
        "paragraph": "昔者与高李，晚登单父台。寒芜际碣石，万里风云来。桑柘叶如雨，飞藿去裴回。清霜大泽冻，禽兽有馀哀。是时仓廪实，洞达寰区开。猛士思灭胡，将帅望三台。君王无所惜，驾驭英雄材。幽燕盛用武，供给亦劳哉。吴门转粟帛，泛海陵蓬莱。肉食三十万，猎射起黄埃。隔河忆长眺，青岁已摧颓。不及少年日，无复故人杯。赋诗独流涕，乱世想贤才。有能市骏骨，莫恨少龙媒。商山议得失，蜀主脱嫌猜。吕尚封国邑，傅说已盐梅。景晏楚山深，水鹤去低回。庞公任本性，携子卧苍苔。"
    },
    {
        "title": "蜀相",
        "paragraph": "丞相祠堂何处寻，锦官城外柏森森。映阶碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。"
    },
    {
        "title": "与李十二白同寻范十隐居",
        "paragraph": "李侯有佳句，往往似阴铿。余亦东蒙客，怜君如弟兄。醉眠秋共被，携手日同行。更想幽期处，还寻北郭生。入门高兴发，侍立小童清。落景闻寒杵，屯云对古城。向来吟橘颂，谁与讨莼羹？不愿论簪笏，悠悠沧海情。"
    },
    {
        "title": "玉华宫",
        "paragraph": "溪回松风长，苍鼠窜古瓦。不知何王殿，遗构绝壁下。阴房鬼火青，坏道哀湍泻。万籁真笙竽，秋色正萧洒。美人为黄土，况乃粉黛假。当时侍金舆，故物独石马。忧来藉草坐，浩歌泪盈把。冉冉征途间，谁是长年者。"
    },
    {
        "title": "阌乡姜七少府设脍，戏赠长歌",
        "paragraph": "姜侯设脍当严冬，昨日今日皆天风。河东未渔不宜得，凿冰恐侵河伯宫。饔人受鱼鲛人手，洗鱼磨刀鱼眼红。无声细下飞碎雪，有骨已剁嘴春葱。偏劝腹腴愧年少，软炊香饭缘老翁。落砧何曾白纸湿，放箸未觉金盘空。新欢便饱姜侯德，清觞异味情屡极。东归贪路自觉难，欲别上马身无力。可怜为人好心事，于我见子真颜色。不恨我衰子贵时，怅望且为今相义。"
    },
    {
        "title": "示从孙济",
        "paragraph": "平明跨驴出，未知适谁门。权门多噂沓，且复寻诸孙。诸孙贫无事，宅舍如荒村。堂前自生竹，堂后自生萱。萱草秋已死，竹枝霜不蕃。淘米少汲水，汲多井水浑。刈葵莫放手，放手伤葵根。阿翁懒惰久，觉儿行步奔。所来为宗族，亦不为盘飧。小人利口实，薄俗难可论。勿受外嫌猜，同姓古所敦。"
    },
    {
        "title": "魏将军歌",
        "paragraph": "将军昔著从事衫，铁马驰突重两衔。披坚执锐略西极，昆仑月窟东崭岩。君门羽林万猛士，恶若哮虎子所监。五年起家列霜戟，一日过海收风帆。平生流辈徒蠢蠢，长安少年气欲尽。魏侯骨耸精爽紧，华岳峰尖见秋隼。星躔宝校金盘陀，夜骑天驷超天河。欃枪荧惑不敢动，翠蕤云旓相荡摩。吾为子起歌都护，酒阑插剑肝胆露。钩陈苍苍风玄武，万岁千秋奉明主，临江节士安足数。"
    },
    {
        "title": "立秋后题",
        "paragraph": "日月不相饶，节序昨夜隔。玄蝉无停号，秋燕已如客。平生独往愿，惆怅年半百。罢官亦由人，何事拘形役。"
    },
    {
        "title": "西阁三度期大昌严明府同宿不到",
        "paragraph": "问子能来宿，今疑索故要。匣琴虚夜夜，手板自朝朝。金吼霜钟彻，花催腊炬销。早凫江槛底，双影漫飘飖。"
    },
    {
        "title": "哭李常侍峄二首",
        "paragraph": "一代风流尽，修文地下深。斯人不重见，将老失知音。短日行梅岭，寒山落桂林。长安若个畔，犹想映貂金。青琐陪双入，铜梁阻一辞。风尘逢我地，江汉哭君时。次第寻书札，呼儿检赠诗。发挥王子表，不愧史臣词。"
    },
    {
        "title": "晚秋长沙蔡五侍御饮筵，送殷六参军归澧州觐",
        "paragraph": "佳士欣相识，慈颜望远游。甘从投辖饮，肯作置书邮。高鸟黄云暮，寒蝉碧树秋。湖南冬不雪，吾病得淹留。"
    },
    {
        "title": "赠苏四徯",
        "paragraph": "异县昔同游，各云厌转蓬。别离已五年，尚在行李中。戎马日衰息，乘舆安九重。有才何栖栖，将老委所穷。为郎未为贱，其奈疾病攻。子何面黧黑，不得豁心胸。巴蜀倦剽掠，下愚成土风。幽蓟已削平，荒徼尚弯弓。斯人脱身来，岂非吾道东。乾坤虽宽大，所适装囊空。肉食哂菜色，少壮欺老翁。况乃主客间，古来逼侧同。君今下荆扬，独帆如飞鸿。二州豪侠场，人马皆自雄。一请甘饥寒，再请甘养蒙。"
    },
    {
        "title": "呀鹘行",
        "paragraph": "病鹘孤飞俗眼丑，每夜江边宿衰柳。清秋落日已侧身，过雁归鸦错回首。紧脑雄姿迷所向，疏翮稀毛不可状。强神迷复皂雕前，俊才早在苍鹰上。风涛飒飒寒山阴，熊罴欲蛰龙蛇深。念尔此时有一掷，失声溅血非其心。"
    },
    {
        "title": "荆南兵马使太常卿赵公大食刀歌",
        "paragraph": "太常楼船声嗷嘈，问兵刮寇趋下牢。牧出令奔飞百艘，猛蛟突兽纷腾逃。白帝寒城驻锦袍，玄冬示我胡国刀。壮士短衣头虎毛，凭轩拔鞘天为高。翻风转日木怒号，冰翼雪澹伤哀猱。镌错碧罂鸊鹈膏，铓锷已莹虚秋涛，鬼物撇捩辞坑壕。苍水使者扪赤绦，龙伯国人罢钓鳌。芮公回首颜色劳，分阃救世用贤豪。赵公玉立高歌起，揽环结佩相终始，万岁持之护天子。得君乱丝与君理，蜀江如线如针水。荆岑弹丸心未已，贼臣恶子休干纪。魑魅魍魉徒为耳，妖腰乱领敢欣喜。用之不高亦不庳，不似长剑须天倚。吁嗟光禄英雄弭，大食宝刀聊可比。丹青宛转麒麟里，光芒六合无泥滓。"
    },
    {
        "title": "紫宸殿退朝口号",
        "paragraph": "户外昭容紫袖垂，双瞻御座引朝仪。香飘合殿春风转，花覆千官淑景移。昼漏希闻高阁报，天颜有喜近臣知。宫中每出归东省，会送夔龙集凤池。"
    },
    {
        "title": "暮秋枉裴道州手札，率尔遣兴，寄近呈苏涣侍",
        "paragraph": "久客多枉友朋书，素书一月凡一束。虚名但蒙寒温问，泛爱不救沟壑辱。齿落未是无心人，舌存耻作穷途哭。道州手札适复至，纸长要自三过读。盈把那须沧海珠，入怀本倚昆山玉。拨弃潭州百斛酒，芜没潇岸千株菊。使我昼立烦儿孙，令我夜坐费灯烛。忆子初尉永嘉去，红颜白面花映肉。军符侯印取岂迟，紫燕騄耳行甚速。圣朝尚飞战斗尘，济世宜引英俊人。黎元愁痛会苏息，夷狄跋扈徒逡巡。授钺筑坛闻意旨，颓纲漏网期弥纶。郭钦上书见大计，刘毅答诏惊群臣。他日更仆语不浅，明公论兵气益振。倾壶箫管黑白发，舞剑霜雪吹青春。宴筵曾语苏季子，后来杰出云孙比。茅斋定王城郭门，药物楚老渔商市。市北肩舆每联袂，郭南抱瓮亦隐几。无数将军西第成，早作丞相东山起。鸟雀苦肥秋粟菽，蛟龙欲蛰寒沙水。天下鼓角何时休，阵前部曲终日死。附书与裴因示苏，此生已愧须人扶。致君尧舜付公等，早据要路思捐躯。"
    },
    {
        "title": "水槛遣心",
        "paragraph": "去郭轩楹敞，无村眺望赊。澄江平少岸，幽树晚多花。细雨鱼儿出，微风燕子斜。城中十万户，此地两三家。蜀天常夜雨，江槛已朝晴。叶润林塘密，衣干枕席清。不堪祗老病，何得尚浮名。浅把涓涓酒，深凭送此生。"
    },
    {
        "title": "征夫",
        "paragraph": "十室几人在，千山空自多。路衢唯见哭，城市不闻歌。漂梗无安地，衔枚有荷戈。官军未通蜀，吾道竟如何。"
    },
    {
        "title": "雨过苏端",
        "paragraph": "鸡鸣风雨交，久旱云亦好。杖藜入春泥，无食起我早。诸家忆所历，一饭迹便扫。苏侯得数过，欢喜每倾倒。也复可怜人，呼儿具梨枣。浊醪必在眼，尽醉摅怀抱。红稠屋角花，碧委墙隅草。亲宾纵谈谑，喧闹畏衰老。况蒙霈泽垂，粮粒或自保。妻孥隔军垒，拨弃不拟道。"
    },
    {
        "title": "夜听许十一诵诗爱而有作",
        "paragraph": "许生五台宾，业白出石壁。余亦师粲可，身犹缚禅寂。何阶子方便，谬引为匹敌。离索晚相逢，包蒙欣有击。诵诗浑游衍，四座皆辟易。应手看捶钩，清心听鸣镝。精微穿溟涬，飞动摧霹雳。陶谢不枝梧，风骚共推激。紫燕自超诣，翠驳谁剪剔。君意人莫知，人间夜寥阒。"
    },
    {
        "title": "送灵州李判官",
        "paragraph": "犬戎腥四海，回首一茫茫。血战乾坤赤，氛迷日月黄。将军专策略，幕府盛材良。近贺中兴主，神兵动朔方。"
    },
    {
        "title": "月圆",
        "paragraph": "孤月当楼满，寒江动夜扉。委波金不定，照席绮逾依。未缺空山静，高悬列宿稀。故园松桂发，万里共清辉。"
    },
    {
        "title": "幽人",
        "paragraph": "孤云亦群游，神物有所归。麟凤在赤霄，何当一来仪。往与惠荀辈，中年沧洲期。天高无消息，弃我忽若遗。内惧非道流，幽人见瑕疵。洪涛隐语笑，鼓枻蓬莱池。崔嵬扶桑日，照耀珊瑚枝。风帆倚翠盖，暮把东皇衣。咽漱元和津，所思烟霞微。知名未足称，局促商山芝。五湖复浩荡，岁暮有馀悲。"
    },
    {
        "title": "晚出左掖",
        "paragraph": "昼刻传呼浅，春旗簇仗齐。退朝花底散，归院柳边迷。楼雪融城湿，宫云去殿低。避人焚谏草，骑马欲鸡栖。"
    },
    {
        "title": "解闷十二首",
        "paragraph": "草阁柴扉星散居，浪翻江黑雨飞初。山禽引子哺红果，溪友得钱留白鱼。商胡离别下扬州，忆上西陵故驿楼。为问淮南米贵贱，老夫乘兴欲东流。一辞故国十经秋，每见秋瓜忆故丘。今日南湖采薇蕨，何人为觅郑瓜州。沈范早知何水部，曹刘不待薛郎中。独当省署开文苑，兼泛沧浪学钓翁。李陵苏武是吾师，孟子论文更不疑。一饭未曾留俗客，数篇今见古人诗。复忆襄阳孟浩然，清诗句句尽堪传。即今耆旧无新语，漫钓槎头缩颈鳊。陶冶性灵在底物，新诗改罢自长吟。孰知二谢将能事，颇学阴何苦用心。不见高人王右丞，蓝田丘壑漫寒藤。最传秀句寰区满，未绝风流相国能。先帝贵妃今寂寞，荔枝还复入长安。炎方每续朱樱献，玉座应悲白露团。忆过泸戎摘荔枝，青峰隐映石逶迤。京中旧见无颜色，红颗酸甜只自知。翠瓜碧李沈玉甃，赤梨葡萄寒露成。可怜先不异枝蔓，此物娟娟长远生。侧生野岸及江蒲，不熟丹宫满玉壶。云壑布衣骀背死，劳生重马翠眉须。"
    },
    {
        "title": "佐还山后寄三首",
        "paragraph": "山晚浮云合，归时恐路迷。涧寒人欲到，村黑鸟应栖。野客茅茨小，田家树木低。旧谙疏懒叔，须汝故相携。白露黄粱熟，分张素有期。已应舂得细，颇觉寄来迟。味岂同金菊，香宜配绿葵。老人他日爱，正想滑流匙。几道泉浇圃，交横落慢坡。葳蕤秋叶少，隐映野云多。隔沼连香芰，通林带女萝。甚闻霜薤白，重惠意如何。"
    },
    {
        "title": "楼上",
        "paragraph": "天地空搔首，频抽白玉簪。皇舆三极北，身事五湖南。恋阙劳肝肺，论材愧杞楠。乱离难自救，终是老湘潭。"
    },
    {
        "title": "少年行二首",
        "paragraph": "莫笑田家老瓦盆，自从盛酒长儿孙。\r\r倾银注瓦惊人眼，共醉终同卧竹根。\r\r巢燕养雏浑去尽，红花结子已无多。\r\r黄衫年少来宜数，不见堂前东逝波。\r\r\r\r"
    },
    {
        "title": "戏赠友二首",
        "paragraph": "元年建巳月，郎有焦校书。自夸足膂力，能骑生马驹。一朝被马踏，唇裂版齿无。壮心不肯已，欲得东擒胡。元年建巳月，官有王司直。马惊折左臂，骨折面如墨。驽骀漫深泥，何不避雨色。劝君休叹恨，未必不为福。"
    },
    {
        "title": "通泉驿南去通泉县十五里山水作",
        "paragraph": "溪行衣自湿，亭午气始散。冬温蚊蚋在，人远凫鸭乱。\r\r登顿生曾阴，欹倾出高岸。驿楼衰柳侧，县郭轻烟畔。\r\r一川何绮丽，尽目穷壮观。山色远寂寞，江光夕滋漫。\r\r伤时愧孔父，去国同王粲。我生苦飘零，所历有嗟叹。\r\r\r"
    },
    {
        "title": "戏作花卿歌",
        "paragraph": "成都猛将有花卿，学语小儿知姓名。用如快鹘风火生，见贼唯多身始轻。绵州副使著柘黄，我卿扫除即日平。子章髑髅血模糊，手提掷还崔大夫。李侯重有此节度，人道我卿绝世无。既称绝世无，天子何不唤取守京都。"
    },
    {
        "title": "客从",
        "paragraph": "客从南溟来，遗我泉客珠。珠中有隐字，欲辨不成书。缄之箧笥久，以俟公家须。开视化为血，哀今征敛无。"
    },
    {
        "title": "醉为马坠，诸公携酒相看",
        "paragraph": "甫也诸侯老宾客，罢酒酣歌拓金戟。骑马忽忆少年时，散蹄迸落瞿塘石。白帝城门水云外，低身直下八千尺。粉堞电转紫游缰，东得平冈出天壁。江村野堂争入眼，垂鞭亸鞚凌紫陌，向来皓首惊万人。自倚红颜能骑射。安知决臆追风足，朱汗骖驔犹喷玉。不虞一蹶终损伤，人生快意多所辱。职当忧戚伏衾枕，况乃迟暮加烦促。明知来问腆我颜，杖藜强起依僮仆。语尽还成开口笑，提携别扫清溪曲。酒肉如山又一时，初筵哀丝动豪竹。共指西日不相贷，喧呼且覆杯中渌。何必走马来为问，君不见嵇康养生遭杀戮。"
    },
    {
        "title": "一百五日夜对月",
        "paragraph": "无家对寒食，有泪如金波。斫却月中桂，清光应更多。仳离放红蕊，想像嚬青蛾。牛女漫愁思，秋期犹渡河。"
    },
    {
        "title": "秋日夔府咏怀奉寄郑监李宾客一百韵",
        "paragraph": "绝塞乌蛮北，孤城白帝边。飘零仍百里，消渴已三年。雄剑鸣开匣，群书满系船。乱离心不展，衰谢日萧然。筋力妻孥问，菁华岁月迁。登临多物色，陶冶赖诗篇。峡束沧江起，岩排石树圆。拂云霾楚气，朝海蹴吴天。煮井为盐速，烧畬度地偏。有时惊叠嶂，何处觅平川。鸂鶒双双舞，猕猿垒垒悬。碧萝长似带，锦石小如钱。春草何曾歇，寒花亦可怜。猎人吹戍火，野店引山泉。唤起搔头急，扶行几屐穿。两京犹薄产，四海绝随肩。幕府初交辟，郎官幸备员。瓜时犹旅寓，萍泛苦夤缘。药饵虚狼藉，秋风洒静便。开襟驱瘴疠，明目扫云烟。高宴诸侯礼，佳人上客前。哀筝伤老大，华屋艳神仙。南内开元曲，常时弟子传。法歌声变转，满座涕潺湲。吊影夔州僻，回肠杜曲煎。即今龙厩水，莫带犬戎膻。耿贾扶王室，萧曹拱御筵。乘威灭蜂虿，戮力效鹰鹯。旧物森犹在，凶徒恶未悛。国须行战伐，人忆止戈鋋。奴仆何知礼，恩荣错与权。胡星一彗孛，黔首遂拘挛。哀痛丝纶切，烦苛法令蠲。业成陈始王，兆喜出于畋。宫禁经纶密，台阶翊戴全。熊罴载吕望，鸿雁美周宣。侧听中兴主，长吟不世贤。音徽一柱数，道里下牢千。郑李光时论，文章并我先。阴何尚清省，沈宋欻联翩。律比昆仑竹，音知燥湿弦。风流俱善价，惬当久忘筌。置驿常如此，登龙盖有焉。虽云隔礼数，不敢坠周旋。高视收人表，虚心味道玄。马来皆汗血，鹤唳必青田。羽翼商山起，蓬莱汉阁连。管宁纱帽净，江令锦袍鲜。东郡时题壁，南湖日扣舷。远游凌绝境，佳句染华笺。每欲孤飞去，徒为百虑牵。生涯已寥落，国步乃迍邅。衾枕成芜没，池塘作弃捐。别离忧怛怛，伏腊涕涟涟。露菊班丰镐，秋蔬影涧瀍。共谁论昔事，几处有新阡。富贵空回首，喧争懒著鞭。兵戈尘漠漠，江汉月娟娟。局促看秋燕，萧疏听晚蝉。雕虫蒙记忆，烹鲤问沈绵。卜羡君平杖，偷存子敬毡。囊虚把钗钏，米尽坼花钿。甘子阴凉叶，茅斋八九椽。阵图沙北岸，市暨瀼西巅。羁绊心常折，栖迟病即痊。紫收岷岭芋，白种陆池莲。色好梨胜颊，穰多栗过拳。敕厨唯一味，求饱或三鳣。儿去看鱼笱，人来坐马鞯。缚柴门窄窄，通竹溜涓涓。堑抵公畦棱，村依野庙壖。缺篱将棘拒，倒石赖藤缠。借问频朝谒，何如稳醉眠。谁云行不逮，自觉坐能坚。雾雨银章涩，馨香粉署妍。紫鸾无近远，黄雀任翩翾。困学违从众，明公各勉旃。声华夹宸极，早晚到星躔。恳谏留匡鼎，诸儒引服虔。不逢输鲠直，会是正陶甄。宵旰忧虞轸，黎元疾苦骈。云台终日画，青简为谁编。行路难何有，招寻兴已专。由来具飞楫，暂拟控鸣弦。身许双峰寺，门求七祖禅。落帆追宿昔，衣褐向真诠。安石名高晋，昭王客赴燕。途中非阮籍，查上似张骞。披拂云宁在，淹留景不延。风期终破浪，水怪莫飞涎。他日辞神女，伤春怯杜鹃。淡交随聚散，泽国绕回旋。本自依迦叶，何曾藉偓佺。炉峰生转盼，橘井尚高褰。东走穷归鹤，南征尽跕鸢。晚闻多妙教，卒践塞前愆。顾凯丹青列，头陀琬琰镌。众香深黯黯，几地肃芊芊。勇猛为心极，清羸任体孱。金篦空刮眼，镜象未离铨。"
    },
    {
        "title": "高都护骢行",
        "paragraph": "安西都护胡青骢，声价欻然来向东。此马临阵久无敌，与人一心成大功。功成惠养随所致，飘飘远自流沙至。雄姿未受伏枥恩，猛气犹思战场利。腕促蹄高如踣铁，交河几蹴曾冰裂。五花散作云满身，万里方看汗流血。长安壮儿不敢骑，走过掣电倾城知。青丝络头为君老，何由却出横门道。"
    },
    {
        "title": "白马",
        "paragraph": "白马东北来，空鞍贯双箭。可怜马上郎，意气今谁见。近时主将戮，中夜商於战。丧乱死多门，呜呼泪如霰。"
    },
    {
        "title": "有客",
        "paragraph": "患气经时久，临江卜宅新。喧卑方避俗，疏快颇宜人。有客过茅宇，呼儿正葛巾。自锄稀菜甲，小摘为情亲。"
    },
    {
        "title": "桥陵诗三十韵因呈县内诸官",
        "paragraph": "先帝昔晏驾，兹山朝百灵。崇冈拥象设，沃野开天庭。即事壮重险，论功超五丁。坡陀因厚地，却略罗峻屏。云阙虚冉冉，风松肃泠泠。石门霜露白，玉殿莓苔青。宫女晚知曙，祠官朝见星。空梁簇画戟，阴井敲铜瓶。中使日夜继，惟王心不宁。岂徒恤备享，尚谓求无形。孝理敦国政，神凝推道经。瑞芝产庙柱，好鸟鸣岩扃。高岳前嵂崒，洪河左滢濙。金城蓄峻址，沙苑交回汀。永与奥区固，川原纷眇冥。居然赤县立，台榭争岧亭。官属果称是，声华真可听。王刘美竹润，裴李春兰馨。郑氏才振古，啖侯笔不停。遣辞必中律，利物常发硎。绮绣相展转，琳琅愈青荧。侧闻鲁恭化，秉德崔瑗铭。太史候凫影，王乔随鹤翎。朝仪限霄汉，容思回林坰。坎轲辞下杜，飘飖陵浊泾。诸生旧短褐，旅泛一浮萍。荒岁儿女瘦，暮途涕泗零。主人念老马，廨署容秋萤。流寓理岂惬，穷愁醉未醒。何当摆俗累，浩荡乘沧溟。"
    },
    {
        "title": "佳人",
        "paragraph": "绝代有佳人，幽居在空谷。自云良家女，零落依草木。关中昔丧乱，兄弟遭杀戮。官高何足论，不得收骨肉。世情恶衰歇，万事随转烛。夫婿轻薄儿，新人美如玉。合昏尚知时，鸳鸯不独宿。但见新人笑，那闻旧人哭。在山泉水清，出山泉水浊。侍婢卖珠回，牵萝补茅屋。摘花不插发，采柏动盈掬。天寒翠袖薄，日暮倚修竹。\r"
    },
    {
        "title": "徐卿二子歌",
        "paragraph": "君不见徐卿二子生绝奇，感应吉梦相追随。孔子释氏亲抱送，并是天上麒麟儿。大儿九龄色清澈，秋水为神玉为骨。小儿五岁气食牛，满堂宾客皆回头。吾知徐公百不忧，积善衮衮生公侯。丈夫生儿有如此二雏者，名位岂肯卑微休。"
    },
    {
        "title": "越王楼歌",
        "paragraph": "绵州州府何磊落，显庆年中越王作。孤城西北起高楼，碧瓦朱甍照城郭。楼下长江百丈清，山头落日半轮明。君王旧迹今人赏，转见千秋万古情。"
    },
    {
        "title": "牵牛织女",
        "paragraph": "牵牛出河西，织女处其东。万古永相望，七夕谁见同。神光意难候，此事终蒙胧。飒然精灵合，何必秋遂通。亭亭新妆立，龙驾具曾空。世人亦为尔，祈请走儿童。称家随丰俭，白屋达公宫。膳夫翊堂殿，鸣玉凄房栊。曝衣遍天下，曳月扬微风。蛛丝小人态，曲缀瓜果中。初筵裛重露，日出甘所终。嗟汝未嫁女，秉心郁忡忡。防身动如律，竭力机杼中。虽无姑舅事，敢昧织作功。明明君臣契，咫尺或未容。义无弃礼法，恩始夫妇恭。小大有佳期，戒之在至公。方圆苟龃龉，丈夫多英雄。"
    },
    {
        "title": "太子张舍人遗织成褥段",
        "paragraph": "客从西北来，遗我翠织成。开缄风涛涌，中有掉尾鲸。逶迤罗水族，琐细不足名。客云充君褥，承君终宴荣。空堂魑魅走，高枕表神清。领客珍重意，顾我非公卿。留之惧不祥，施之混柴荆。服饰定尊卑，大哉万古程。今我一贱老，裋褐更无营。煌煌珠宫物，寝处祸所婴。叹息当路子，干戈尚纵横。掌握有权柄，衣马自肥轻。李鼎死岐阳，实以骄贵盈。来瑱赐自尽，气豪直阻兵。皆闻黄金多，坐见悔吝生。奈何田舍翁，受此厚贶情。锦鲸卷还客，始觉心和平。振我粗席尘，愧客茹藜羹。"
    },
    {
        "title": "郑典设自施州归",
        "paragraph": "吾怜荥阳秀，冒暑初有适。名贤慎所出，不肯妄行役。旅兹殊俗远，竟以屡空迫。南谒裴施州，气合无险僻。攀援悬根木，登顿入天石。青山自一川，城郭洗忧戚。听子话此邦，令我心悦怿。其俗则纯朴，不知有主客。温温诸侯门，礼亦如古昔。敕厨倍常羞，杯盘颇狼藉。时虽属丧乱，事贵赏匹敌。中宵惬良会，裴郑非远戚。群书一万卷，博涉供务隙。他日辱银钩，森疏见矛戟。倒屣喜旋归，画地求所历。乃闻风土质，又重田畴辟。刺史似寇恂，列郡宜竞惜。北风吹瘴疠，羸老思散策。渚拂蒹葭塞，峤穿萝茑幂。此身仗儿仆，高兴潜有激。孟冬方首路，强饭取崖壁。叹尔疲驽骀，汗沟血不赤。终然备外饰，驾驭何所益。我有平肩舆，前途犹准的。翩翩入鸟道，庶脱蹉跌厄。"
    },
    {
        "title": "有感五首",
        "paragraph": "将帅蒙恩泽，兵戈有岁年。至今劳圣主，可以报皇天。白骨新交战，云台旧拓边。乘槎断消息，无处觅张骞。幽蓟馀蛇豕，乾坤尚虎狼。诸侯春不贡，使者日相望。慎勿吞青海，无劳问越裳。大君先息战，归马华山阳。洛下舟车入，天中贡赋均。日闻红粟腐，寒待翠华春。莫取金汤固，长令宇宙新。不过行俭德，盗贼本王臣。丹桂风霜急，青梧日夜凋。由来强干地，未有不臣朝。受钺亲贤往，卑宫制诏遥。终依古封建，岂独听箫韶。盗灭人还乱，兵残将自疑。登坛名绝假，报主尔何迟。领郡辄无色，之官皆有词。愿闻哀痛诏，端拱问疮痍。"
    },
    {
        "title": "别唐十五诫，因寄礼部贾侍郎（贾至）",
        "paragraph": "九载一相逢，百年能几何。复为万里别，送子山之阿。白鹤久同林，潜鱼本同河。未知栖集期，衰老强高歌。歌罢两凄恻，六龙忽蹉跎。相视发皓白，况难驻羲和。胡星坠燕地，汉将仍横戈。萧条四海内，人少豺虎多。少人慎莫投，多虎信所过。饥有易子食，兽犹畏虞罗。子负经济才，天门郁嵯峨。飘摇适东周，来往若崩波。南宫吾故人，白马金盘陀。雄笔映千古，见贤心靡他。念子善师事，岁寒守旧柯。为吾谢贾公，病肺卧江沱。"
    },
    {
        "title": "宴戎州杨使君东楼",
        "paragraph": "胜绝惊身老，情忘发兴奇。座从歌妓密，乐任主人为。重碧拈春酒，轻红擘荔枝。楼高欲愁思，横笛未休吹。"
    },
    {
        "title": "寄李十四员外布十二韵",
        "paragraph": "名参汉望苑，职述景题舆。巫峡将之郡，荆门好附书。远行无自苦，内热比何如。正是炎天阔，那堪野馆疏。黄牛平驾浪，画鹢上凌虚。试待盘涡歇，方期解缆初。闷能过小径，自为摘嘉蔬。渚柳元幽僻，村花不扫除。宿阴繁素柰，过雨乱红蕖。寂寂夏先晚，泠泠风有馀。江清心可莹，竹冷发堪梳。直作移巾几，秋帆发弊庐。"
    },
    {
        "title": "最能行",
        "paragraph": "峡中丈夫绝轻死，少在公门多在水。富豪有钱驾大舸，贫穷取给行艓子。小儿学问止论语，大儿结束随商旅。欹帆侧柁入波涛，撇漩捎濆无险阻。朝发白帝暮江陵，顷来目击信有征。瞿塘漫天虎须怒，归州长年行最能。此乡之人气量窄，误竞南风疏北客。若道土无英俊才，何得山有屈原宅。"
    },
    {
        "title": "枯棕",
        "paragraph": "蜀门多棕榈，高者十八九。其皮割剥甚，虽众亦易朽。徒布如云叶，青黄岁寒后。交横集斧斤，凋丧先蒲柳。伤时苦军乏，一物官尽取。嗟尔江汉人，生成复何有。有同枯棕木，使我沈叹久。死者即已休，生者何自守。啾啾黄雀啅，侧见寒蓬走。念尔形影干，摧残没藜莠。"
    },
    {
        "title": "观打鱼歌",
        "paragraph": "绵州江水之东津，鲂鱼鱍鱍色胜银。渔人漾舟沈大网，截江一拥数百鳞。众鱼常才尽却弃，赤鲤腾出如有神。潜龙无声老蛟怒，回风飒飒吹沙尘。饔子左右挥双刀，脍飞金盘白雪高。徐州秃尾不足忆，汉阴槎头远遁逃。鲂鱼肥美知第一，既饱欢娱亦萧瑟。君不见朝来割素鬐，咫尺波涛永相失。"
    },
    {
        "title": "巴西驿亭观江涨呈窦十五使君二首",
        "paragraph": "宿雨南江涨，波涛乱远峰。孤亭凌喷薄，万井逼舂容。霄汉愁高鸟，泥沙困老龙。天边同客舍，携我豁心胸。转惊波作怒，即恐岸随流。赖有杯中物，还同海上鸥。关心小剡县，傍眼见扬州。为接情人饮，朝来减半愁。"
    },
    {
        "title": "春日江村五首",
        "paragraph": "农务村村急，春流岸岸深。乾坤万里眼，时序百年心。茅屋还堪赋，桃源自可寻。艰难贱生理，飘泊到如今。迢递来三蜀，蹉跎有六年。客身逢故旧，发兴自林泉。过懒从衣结，频游任履穿。藩篱无限景，恣意买江天。种竹交加翠，栽桃烂熳红。经心石镜月，到面雪山风。赤管随王命，银章付老翁。岂知牙齿落，名玷荐贤中。扶病垂朱绂，归休步紫苔。郊扉存晚计，幕府愧群材。燕外晴丝卷，鸥边水叶开。邻家送鱼鳖，问我数能来。群盗哀王粲，中年召贾生。登楼初有作，前席竟为荣。宅入先贤传，才高处士名。异时怀二子，春日复含情。"
    },
    {
        "title": "苦战行",
        "paragraph": "苦战身死马将军，自云伏波之子孙。干戈未定失壮士，使我叹恨伤精魂。去年江南讨狂贼，临江把臂难再得。别时孤云今不飞，时独看云泪横臆。"
    },
    {
        "title": "溪上",
        "paragraph": "峡内淹留客，溪边四五家。古苔生迮地，秋竹隐疏花。塞俗人无井，山田饭有沙。西江使船至，时复问京华。"
    },
    {
        "title": "虎牙行（虎牙在荆门之北，江水峻急）",
        "paragraph": "秋风欻吸吹南国，天地惨惨无颜色。洞庭扬波江汉回，虎牙铜柱皆倾侧。巫峡阴岑朔漠气，峰峦窈窕谿谷黑。杜鹃不来猿狖寒，山鬼幽忧雪霜逼。楚老长嗟忆炎瘴，三尺角弓两斛力。壁立石城横塞起，金错旌竿满云直。渔阳突骑猎青丘，犬戎锁甲闻丹极。八荒十年防盗贼，征戍诛求寡妻哭，远客中宵泪沾臆。"
    },
    {
        "title": "秋风二首",
        "paragraph": "秋风淅淅吹巫山，上牢下牢修水关。吴樯楚柁牵百丈，暖向神都寒未还。要路何日罢长戟，战自青羌连百蛮。中巴不曾消息好，暝传戍鼓长云间。秋风淅淅吹我衣，东流之外西日微。天清小城捣练急，石古细路行人稀。不知明月为谁好，早晚孤帆他夜归。会将白发倚庭树，故园池台今是非。"
    },
    {
        "title": "偶题",
        "paragraph": "文章千古事，得失寸心知。作者皆殊列，名声岂浪垂。骚人嗟不见，汉道盛于斯。前辈飞腾入，馀波绮丽为。后贤兼旧列，历代各清规。法自儒家有，心从弱岁疲。永怀江左逸，多病邺中奇。騄骥皆良马，骐驎带好儿。车轮徒已斫，堂构惜仍亏。漫作潜夫论，虚传幼妇碑。缘情慰漂荡，抱疾屡迁移。经济惭长策，飞栖假一枝。尘沙傍蜂虿，江峡绕蛟螭。萧瑟唐虞远，联翩楚汉危。圣朝兼盗贼，异俗更喧卑。郁郁星辰剑，苍苍云雨池。两都开幕府，万宇插军麾。南海残铜柱，东风避月支。音书恨乌鹊，号怒怪熊罴。稼穑分诗兴，柴荆学土宜。故山迷白阁，秋水隐黄陂。不敢要佳句，愁来赋别离。"
    },
    {
        "title": "故右仆射相国张公九龄",
        "paragraph": "相国生南纪，金璞无留矿。仙鹤下人间，独立霜毛整。矫然江海思，复与云路永。寂寞想土阶，未遑等箕颍。上君白玉堂，倚君金华省。碣石岁峥嵘，天地日蛙黾。退食吟大庭，何心记榛梗。骨惊畏曩哲，鬒变负人境。虽蒙换蝉冠，右地恧多幸。敢忘二疏归，痛迫苏耽井。紫绶映暮年，荆州谢所领。庾公兴不浅，黄霸镇每静。宾客引调同，讽咏在务屏。诗罢地有馀，篇终语清省。一阳发阴管，淑气含公鼎。乃知君子心，用才文章境。散帙起翠螭，倚薄巫庐并。绮丽玄晖拥，笺诔任昉骋。自我一家则，未缺只字警。千秋沧海南，名系朱鸟影。归老守故林，恋阙悄延颈。波涛良史笔，芜绝大庾岭。向时礼数隔，制作难上请。再读徐孺碑，犹思理烟艇。"
    },
    {
        "title": "寒雨朝行视园树",
        "paragraph": "柴门杂树向千株，丹橘黄甘此地无。江上今朝寒雨歇，篱中秀色画屏纡。桃蹊李径年虽故，栀子红椒艳复殊。锁石藤稍元自落，倚天松骨见来枯。林香出实垂将尽，叶蒂辞枝不重苏。爱日恩光蒙借贷，清霜杀气得忧虞。衰颜更觅藜床坐，缓步仍须竹杖扶。散骑未知云阁处，啼猿僻在楚山隅。"
    },
    {
        "title": "往在",
        "paragraph": "往在西京日，胡来满彤宫。中宵焚九庙，云汉为之红。解瓦飞十里，繐帷纷曾空。疚心惜木主，一一灰悲风。合昏排铁骑，清旭散锦马蒙。贼臣表逆节，相贺以成功。是时妃嫔戮，连为粪土丛。当宁陷玉座，白间剥画虫。不知二圣处，私泣百岁翁。车驾既云还，楹桷欻穹崇。故老复涕泗，祠官树椅桐。宏壮不如初，已见帝力雄。前春礼郊庙，祀事亲圣躬。微躯忝近臣，景从陪群公。登阶捧玉册，峨冕耿金钟。侍祠恧先露，掖垣迩濯龙。天子惟孝孙，五云起九重。镜奁换粉黛，翠羽犹葱胧。前者厌羯胡，后来遭犬戎。俎豆腐膻肉，罘罳行角弓。安得自西极，申命空山东。尽驱诣阙下，士庶塞关中。主将晓逆顺，元元归始终。一朝自罪己，万里车书通。锋镝供锄犁，征戍听所从。冗官各复业，土著还力农。君臣节俭足，朝野欢呼同。中兴似国初，继体如太宗。端拱纳谏诤，和风日冲融。赤墀樱桃枝，隐映银丝笼。千春荐陵寝，永永垂无穷。京都不再火，泾渭开愁容。归号故松柏，老去苦飘蓬。"
    },
    {
        "title": "同豆卢峰知字韵",
        "paragraph": "炼金欧冶子，喷玉大宛儿。符彩高无敌，聪明达所为。梦兰他日应，折桂早年知。烂漫通经术，光芒刷羽仪。谢庭瞻不远，潘省会于斯。倡和将雏曲，田翁号鹿皮。"
    },
    {
        "title": "望牛头寺",
        "paragraph": "牛头见鹤林，梯迳绕幽深。春色浮山外，天河宿殿阴。传灯无白日，布地有黄金。休作狂歌老，回看不住心。"
    },
    {
        "title": "数陪李梓州泛江，有女乐在诸舫，戏为艳曲二",
        "paragraph": "上客回空骑，佳人满近船。江清歌扇底，野旷舞衣前。玉袖凌风并，金壶隐浪偏。竞将明媚色，偷眼艳阳天。白日移歌袖，清霄近笛床。翠眉萦度曲，云鬓俨分行。立马千山暮，回舟一水香。使君自有妇，莫学野鸳鸯。"
    },
    {
        "title": "题柏大兄弟山居屋壁二首",
        "paragraph": "叔父朱门贵，郎君玉树高。山居精典籍，文雅涉风骚。江汉终吾老，云林得尔曹。哀弦绕白雪，未与俗人操。野屋流寒水，山篱带薄云。静应连虎穴，喧已去人群。笔架沾窗雨，书签映隙曛。萧萧千里足，个个五花文。"
    },
    {
        "title": "见王监兵马使说，近山有白黑二鹰，罗者久取",
        "paragraph": "雪飞玉立尽清秋，不惜奇毛恣远游。在野只教心力破，千人何事网罗求。一生自猎知无敌，百中争能耻下鞲。鹏碍九天须却避，兔藏三穴莫深忧。黑鹰不省人间有，度海疑从北极来。正翮抟风超紫塞，立冬几夜宿阳台。虞罗自各虚施巧，春雁同归必见猜。万里寒空只一日，金眸玉爪不凡材。"
    },
    {
        "title": "徒步归行",
        "paragraph": "明公壮年值时危，经济实藉英雄姿。国之社稷今若是，武定祸乱非公谁。凤翔千官且饱饭，衣马不复能轻肥。青袍朝士最困者，白头拾遗徒步归。人生交契无老少，论交何必先同调。妻子山中哭向天，须公枥上追风骠。"
    },
    {
        "title": "涪城县香积寺官阁",
        "paragraph": "寺下春江深不流，山腰官阁迥添愁。含风翠壁孤云细，背日丹枫万木稠。小院回廊春寂寂，浴凫飞鹭晚悠悠。诸天合在藤萝外，昏黑应须到上头。"
    },
    {
        "title": "别房太尉墓",
        "paragraph": "他乡复行役，驻马别孤坟。近泪无干土，低空有断云。对棋陪谢傅，把剑觅徐君。唯见林花落，莺啼送客闻。"
    },
    {
        "title": "遣愤",
        "paragraph": "闻道花门将，论功未尽归。自从收帝里，谁复总戎机。蜂虿终怀毒，雷霆可震威。莫令鞭血地，再湿汉臣衣。"
    },
    {
        "title": "短歌行，送祁录事归合州，因寄苏使君",
        "paragraph": "前者途中一相见，人事经年记君面。后生相动何寂寥，君有长才不贫贱。君今起柁春江流，余亦沙边具小舟。幸为达书贤府主，江花未尽会江楼。"
    },
    {
        "title": "放船",
        "paragraph": "送客苍溪县，山寒雨不开。直愁骑马滑，故作泛舟回。青惜峰峦过，黄知橘柚来。江流大自在，坐稳兴悠哉。"
    },
    {
        "title": "春日戏题恼郝使君兄",
        "paragraph": "使君意气凌青霄，忆昨欢娱常见招。细马时鸣金騕褭，佳人屡出董娇饶。东流江水西飞燕，可惜春光不相见。愿携王赵两红颜，再骋肌肤如素练。通泉百里近梓州，请公一来开我愁。舞处重看花满面，尊前还有锦缠头。"
    },
    {
        "title": "赠别贺兰铦",
        "paragraph": "黄雀饱野粟，群飞动荆榛。今君抱何恨，寂寞向时人。老骥倦骧首，苍鹰愁易驯。高贤世未识，固合婴饥贫。国步初返正，乾坤尚风尘。悲歌鬓发白，远赴湘吴春。我恋岷下芋，君思千里莼。生离与死别，自古鼻酸辛。"
    },
    {
        "title": "漫成二首",
        "paragraph": "野日荒荒白，春流泯泯清。渚蒲随地有，村径逐门成。只作披衣惯，常从漉酒生。眼前无俗物，多病也身轻。江皋已仲春，花下复清晨。仰面贪看鸟，回头错应人。读书难字过，对酒满壶频。近识峨眉老，知予懒是真。"
    },
    {
        "title": "除草",
        "paragraph": "草有害于人，曾何生阻修。其毒甚蜂虿，其多弥道周。清晨步前林，江色未散忧。芒刺在我眼，焉能待高秋。霜露一沾凝，蕙叶亦难留。荷锄先童稚，日入仍讨求。转致水中央，岂无双钓舟。顽根易滋蔓，敢使依旧丘。自兹藩篱旷，更觉松竹幽。芟夷不可阙，疾恶信如雠。"
    },
    {
        "title": "泊松滋江亭",
        "paragraph": "沙帽随鸥鸟，扁舟系此亭。江湖深更白，松竹远微青。一柱全应近，高唐莫再经。今宵南极外，甘作老人星。"
    },
    {
        "title": "营屋",
        "paragraph": "我有阴江竹，能令朱夏寒。阴通积水内，高入浮云端。甚疑鬼物凭，不顾翦伐残。东偏若面势，户牖永可安。爱惜已六载，兹晨去千竿。萧萧见白日，汹汹开奔湍。度堂匪华丽，养拙异考槃。草茅虽薙葺，衰疾方少宽。洗然顺所适，此足代加餐。寂无斤斧响，庶遂憩息欢。"
    },
    {
        "title": "醉歌行，赠公安颜少府请顾八题壁",
        "paragraph": "神仙中人不易得，颜氏之子才孤标。天马长鸣待驾驭，秋鹰整翮当云霄。君不见东吴顾文学，君不见西汉杜陵老。诗家笔势君不嫌，词翰升堂为君扫。是日霜风冻七泽，乌蛮落照衔赤壁。酒酣耳热忘头白，感君意气无所惜，一为歌行歌主客。"
    },
    {
        "title": "横吹曲辞·前出塞九首",
        "paragraph": "戚戚去故里，悠悠赴交河。公家有程期，亡命婴祸罗。君已富土境，开边一何多。弃绝父母恩，吞声行负戈。出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有。功名图麒麟，战骨当速朽。送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。迢迢万余里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。驱马天雨雪，军行入高山。径危抱寒石，指落曾冰间。已去汉月远，何时筑城还。浮云暮南征，可望不可攀。单于寇我垒，百里风尘昏。雄剑四五动，彼军为我奔。虏其名王归，系颈授辕门。潜身备行列，一胜何足论。从军十年余，能无分寸功。众人贵苟得，欲语羞雷同。中原有斗争，况在狄与戎。丈夫四方志，安可辞固穷。"
    },
    {
        "title": "陪诸贵公子丈八沟携妓纳凉，晚际遇雨二首",
        "paragraph": "落日放船好，轻风生浪迟。竹深留客处，荷净纳凉时。公子调冰水，佳人雪藕丝。片云头上黑，应是雨催诗。雨来沾席上，风急打船头。越女红裙湿，燕姬翠黛愁。缆侵堤柳系，幔宛浪花浮。归路翻萧飒，陂塘五月秋。"
    },
    {
        "title": "喜闻官军已临贼境二十韵",
        "paragraph": "胡虏潜京县，官军拥贼壕。鼎鱼犹假息，穴蚁欲何逃。帐殿罗玄冕，辕门照白袍。秦山当警跸，汉苑入旌旄。路失羊肠险，云横雉尾高。五原空壁垒，八水散风涛。今日看天意，游魂贷尔曹。乞降那更得，尚诈莫徒劳。元帅归龙种，司空握豹韬。前军苏武节，左将吕虔刀。兵气回飞鸟，威声没巨鳌。戈鋋开雪色，弓矢尚秋毫。天步艰方尽，时和运更遭。谁云遗毒螫，已是沃腥臊。睿想丹墀近，神行羽卫牢。花门腾绝漠，拓羯渡临洮。此辈感恩至，羸俘何足操。锋先衣染血，骑突剑吹毛。喜觉都城动，悲怜子女号。家家卖钗钏，只待献春醪。"
    },
    {
        "title": "悲青坂",
        "paragraph": "我军青坂在东门，天寒饮马太白窟。黄头奚儿日向西，数骑弯弓敢驰突。山雪河冰野萧瑟，青是烽烟白是骨。焉得附书与我军，忍待明年莫仓卒。"
    },
    {
        "title": "忆弟二首",
        "paragraph": "丧乱闻吾弟，饥寒傍济州。人稀吾不到，兵在见何由。忆昨狂催走，无时病去忧。即今千种恨，惟共水东流。且喜河南定，不问邺城围。百战今谁在，三年望汝归。故园花自发，春日鸟还飞。断绝人烟久，东西消息稀。"
    },
    {
        "title": "铁堂峡",
        "paragraph": "山风吹游子，缥缈乘险绝。峡形藏堂隍，壁色立积铁。径摩穹苍蟠，石与厚地裂。修纤无垠竹，嵌空太始雪。威迟哀壑底，徒旅惨不悦。水寒长冰横，我马骨正折。生涯抵弧矢，盗贼殊未灭。飘蓬逾三年，回首肝肺热。"
    },
    {
        "title": "南池（在阆中县东南，即彭道将鱼池）",
        "paragraph": "峥嵘巴阆间，所向尽山谷。安知有苍池，万顷浸坤轴。呀然阆城南，枕带巴江腹。芰荷入异县，粳稻共比屋。皇天不无意，美利戒止足。高田失西成，此物颇丰熟。清源多众鱼，远岸富乔木。独叹枫香林，春时好颜色。南有汉王祠，终朝走巫祝。歌舞散灵衣，荒哉旧风俗。高堂亦明王，魂魄犹正直。不应空陂上，缥缈亲酒食。淫祀自古昔，非唯一川渎。干戈浩茫茫，地僻伤极目。平生江海兴，遭乱身局促。驻马问渔舟，踌躇慰羁束。"
    },
    {
        "title": "寄刘峡州伯华使君四十韵",
        "paragraph": "峡内多云雨，秋来尚郁蒸。远山朝白帝，深水谒彝陵。迟暮嗟为客，西南喜得朋。哀猿更起坐，落雁失飞腾。伏枕思琼树，临轩对玉绳。青松寒不落，碧海阔逾澄。昔岁文为理，群公价尽增。家声同令闻，时论以儒称。太后当朝肃，多才接迹升。翠虚捎魍魉，丹极上鹍鹏。宴引春壶满，恩分夏簟冰。雕章五色笔，紫殿九华灯。学并卢王敏，书偕褚薛能。老兄真不坠，小子独无承。近有风流作，聊从月继征。放蹄知赤骥，捩翅服苍鹰。卷轴来何晚，襟怀庶可凭。会期吟讽数，益破旅愁凝。雕刻初谁料，纤毫欲自矜。神融蹑飞动，战胜洗侵凌。妙取筌蹄弃，高宜百万层。白头遗恨在，青竹几人登。回首追谈笑，劳歌跼寝兴。年华纷已矣，世故莽相仍。刺史诸侯贵，郎官列宿应。潘生骖阁远，黄霸玺书增。乳贙号攀石，饥鼯诉落藤。药囊亲道士，灰劫问胡僧。凭久乌皮折，簪稀白帽棱。林居看蚁穴，野食行鱼罾。筋力交凋丧，飘零免战兢。皆为百里宰，正似六安丞。姹女萦新裹，丹砂冷旧秤。但求椿寿永，莫虑杞天崩。炼骨调情性，张兵挠棘矜。养生终自惜，伐数必全惩。政术甘疏诞，词场愧服膺。展怀诗诵鲁，割爱酒如渑。咄咄宁书字，冥冥欲避矰。江湖多白鸟，天地有青蝇。"
    },
    {
        "title": "阆山歌",
        "paragraph": "阆州城东灵山白，阆州城北玉台碧。松浮欲尽不尽云，江动将崩未崩石。那知根无鬼神会，已觉气与嵩华敌。中原格斗且未归，应结茅斋看青壁。"
    },
    {
        "title": "归雁二首",
        "paragraph": "万里衡阳雁，今年又北归。双双瞻客上，一一背人飞。云里相呼疾，沙边自宿稀。系书元浪语，愁寂故山薇。欲雪违胡地，先花别楚云。却过清渭影，高起洞庭群。塞北春阴暮，江南日色曛。伤弓流落羽，行断不堪闻。"
    },
    {
        "title": "独酌成诗",
        "paragraph": "灯花何太喜，酒绿正相亲。醉里从为客，诗成觉有神。兵戈犹在眼，儒术岂谋身。共被微官缚，低头愧野人。"
    },
    {
        "title": "岳麓山道林二寺行",
        "paragraph": "玉泉之南麓山殊，道林林壑争盘纡。寺门高开洞庭野，殿脚插入赤沙湖。五月寒风冷佛骨，六时天乐朝香炉。地灵步步雪山草，僧宝人人沧海珠。塔劫宫墙壮丽敌，香厨松道清凉俱。莲花交响共命鸟，金榜双回三足乌。方丈涉海费时节，悬圃寻河知有无。暮年且喜经行近，春日兼蒙暄暖扶。飘然斑白身奚适，傍此烟霞茅可诛。桃源人家易制度，橘洲田土仍膏腴。潭府邑中甚淳古，太守庭内不喧呼。昔遭衰世皆晦迹，今幸乐国养微躯。依止老宿亦未晚，富贵功名焉足图。久为野客寻幽惯，细学何颙免兴孤。一重一掩吾肺腑，山鸟山花吾友于。宋公放逐曾题壁，物色分留与老夫。"
    },
    {
        "title": "白露",
        "paragraph": "白露团甘子，清晨散马蹄。圃开连石树，船渡入江溪。凭几看鱼乐，回鞭急鸟栖。渐知秋实美，幽径恐多蹊。"
    },
    {
        "title": "瘦马行",
        "paragraph": "东郊瘦马使我伤，骨骼硉兀如堵墙。绊之欲动转欹侧，此岂有意仍腾骧。细看六印带官字，众道三军遗路旁。皮干剥落杂泥滓，毛暗萧条连雪霜。去岁奔波逐馀寇，骅骝不惯不得将。士卒多骑内厩马，惆怅恐是病乘黄。当时历块误一蹶，委弃非汝能周防。见人惨澹若哀诉，失主错莫无晶光。天寒远放雁为伴，日暮不收乌啄疮。谁家且养愿终惠，更试明年春草长。"
    },
    {
        "title": "归",
        "paragraph": "束带还骑马，东西却渡船。林中才有地，峡外绝无天。虚白高人静，喧卑俗累牵。他乡悦迟暮，不敢废诗篇。"
    },
    {
        "title": "初月",
        "paragraph": "光细弦岂上，影斜轮未安。微升古塞外，已隐暮云端。河汉不改色，关山空自寒。庭前有白露，暗满菊花团。"
    },
    {
        "title": "昔游",
        "paragraph": "昔谒华盖君，深求洞宫脚。玉棺已上天，白日亦寂寞。暮升艮岑顶，巾几犹未却。弟子四五人，入来泪俱落。余时游名山，发轫在远壑。良觌违夙愿，含凄向寥廓。林昏罢幽磬，竟夜伏石阁。王乔下天坛，微月映皓鹤。晨溪向虚駃，归径行已昨。岂辞青鞋胝，怅望金匕药。东蒙赴旧隐，尚忆同志乐。休事董先生，于今独萧索。胡为客关塞，道意久衰薄。妻子亦何人，丹砂负前诺。虽悲鬒发变，未忧筋力弱。扶藜望清秋，有兴入庐霍。"
    },
    {
        "title": "病马",
        "paragraph": "乘尔亦已久，天寒关塞深。尘中老尽力，岁晚病伤心。毛骨岂殊众，驯良犹至今。物微意不浅，感动一沉吟。"
    },
    {
        "title": "丁香",
        "paragraph": "丁香体柔弱，乱结枝犹垫。细叶带浮毛，疏花披素艳。深栽小斋后，庶近幽人占。晚堕兰麝中，休怀粉身念。"
    },
    {
        "title": "戏题寄上汉中王三首",
        "paragraph": "西汉亲王子，成都老客星。百年双白鬓，一别五秋萤。忍断杯中物，祗看座右铭。不能随皂盖，自醉逐浮萍。策杖时能出，王门异昔游。已知嗟不起，未许醉相留。蜀酒浓无敌，江鱼美可求。终思一酩酊，净扫雁池头。群盗无归路，衰颜会远方。尚怜诗警策，犹记酒颠狂。鲁卫弥尊重，徐陈略丧亡。空馀枚叟在，应念早升堂。"
    },
    {
        "title": "漫兴九首",
        "paragraph": "眼见客愁愁不醒，无赖春色到江亭。即遣花开深造次，便觉莺语太丁宁。手种桃李非无主，野老墙低还似家。恰似春风相欺得，夜来吹折数枝花。熟知茅斋绝低小，江上燕子故来频。衔泥点污琴书内，更接飞虫打著人。二月已破三月来，渐老逢春能几回。莫思身外无穷事，且尽生前有限杯。肠断春江欲尽头，杖藜徐步立芳洲。颠狂柳絮随风去，轻薄桃花逐水流。懒慢无堪不出村，呼儿日在掩柴门。苍苔浊酒林中静，碧水春风野外昏。糁径杨花铺白毡，点溪荷叶叠青钱。笋根稚子无人见，沙上凫雏傍母眠。舍西柔桑叶可拈，江畔细麦复纤纤。人生几何春已夏，不放香醪如蜜甜。隔户杨柳弱袅袅，恰似十五女儿腰。谁谓朝来不作意，狂风挽断最长条。"
    },
    {
        "title": "故武卫将军挽歌三首",
        "paragraph": "严警当寒夜，前军落大星。壮夫思感决，哀诏惜精灵。王者今无战，书生已勒铭。封侯意疏阔，编简为谁青。舞剑过人绝，鸣弓射兽能。铦锋行惬顺，猛噬失蹻腾。赤羽千夫膳，黄河十月冰。横行沙漠外，神速至今称。哀挽青门去，新阡绛水遥。路人纷雨泣，天意飒风飘。部曲精仍锐，匈奴气不骄。无由睹雄略，大树日萧萧。"
    },
    {
        "title": "去蜀",
        "paragraph": "五载客蜀郡，一年居梓州。如何关塞阻，转作潇湘游。世事已黄发，残生随白鸥。安危大臣在，不必泪长流。"
    },
    {
        "title": "独酌",
        "paragraph": "步屦深林晚，开樽独酌迟。仰蜂黏落絮，行蚁上枯梨。薄劣惭真隐，幽偏得自怡。本无轩冕意，不是傲当时。"
    },
    {
        "title": "有怀台州郑十八司户虔",
        "paragraph": "天台隔三江，风浪无晨暮。郑公纵得归，老病不识路。昔如水上鸥，今如罝中兔。性命由他人，悲辛但狂顾。山鬼独一脚，蝮蛇长如树。呼号傍孤城，岁月谁与度。从来御魑魅，多为才名误。夫子嵇阮流，更被时俗恶。海隅微小吏，眼暗发垂素。黄帽映青袍，非供折腰具。平生一杯酒，见我故人遇。相望无所成，乾坤莽回互。"
    },
    {
        "title": "苦竹",
        "paragraph": "青冥亦自守，软弱强扶持。味苦夏虫避，丛卑春鸟疑。轩墀曾不重，翦伐欲无辞。幸近幽人屋，霜根结在兹。"
    },
    {
        "title": "遣兴二首",
        "paragraph": "天用莫如龙，有时系扶桑。顿辔海徒涌，神人身更长。性命苟不存，英雄徒自强。吞声勿复道，真宰意茫茫。地用莫如马，无良复谁记。此日千里鸣，追风可君意。君看渥洼种，态与驽骀异。不杂蹄啮间，逍遥有能事。"
    },
    {
        "title": "醉歌行",
        "paragraph": "陆机二十作文赋，汝更小年能缀文。\r总角草书又神速，世上儿子徒纷纷。\r骅骝作驹已汗血，鸷鸟举翮连青云。\r\r词源倒流三峡水，笔阵独扫千人军。\r只今年才十六七，射策君门期第一。\r旧穿杨叶真自知，暂蹶霜蹄未为失。\r偶然擢秀非难取，会是排风有毛质。\r汝身已见唾成珠，汝伯何由发如漆。\r春光澹沱秦东亭，渚蒲牙白水荇青。\r\r风吹客衣日杲杲，树搅离思花冥冥。\r酒尽沙头双玉瓶，众宾皆醉我独醒。\r乃知贫贱别更苦，吞声踯躅涕泪零。\r\r\r"
    },
    {
        "title": "九日登梓州城",
        "paragraph": "伊昔黄花酒，如今白发翁。追欢筋力异，望远岁时同。弟妹悲歌里，朝廷醉眼中。兵戈与关塞，此日意无穷。"
    },
    {
        "title": "游龙门奉先寺",
        "paragraph": "已从招提游，更宿招提境。阴壑生虚籁，月林散清影。天阙象纬逼，云卧衣裳冷。欲觉闻晨钟，令人发深省。"
    },
    {
        "title": "归燕",
        "paragraph": "不独避霜雪，其如俦侣稀。四时无失序，八月自知归。春色岂相访，众雏还识机。故巢傥未毁，会傍主人飞。"
    },
    {
        "title": "杜鹃行",
        "paragraph": "君不见昔日蜀天子，化作杜鹃似老乌。寄巢生子不自啄，群鸟至今与哺雏。虽同君臣有旧礼，骨肉满眼身羁孤。业工窜伏深树里，四月五月偏号呼。其声哀痛口流血，所诉何事常区区。尔岂摧残始发愤，羞带羽翮伤形愚。苍天变化谁料得，万事反覆何所无。万事反覆何所无，岂忆当殿群臣趋。"
    },
    {
        "title": "鸂鶒",
        "paragraph": "故使笼宽织，须知动损毛。看云莫怅望，失水任呼号。六翮曾经剪，孤飞卒未高。且无鹰隼虑，留滞莫辞劳。"
    },
    {
        "title": "至日遣兴，奉寄北省旧阁老、两院故人二首",
        "paragraph": "去岁兹辰捧御床，五更三点入鹓行。欲知趋走伤心地，正想氛氲满眼香。无路从容陪语笑，有时颠倒著衣裳。何人错忆穷愁日，愁日愁随一线长。忆昨逍遥供奉班，去年今日侍龙颜。麒麟不动炉烟上，孔雀徐开扇影还。玉几由来天北极，朱衣只在殿中间。孤城此日堪肠断，愁对寒云雪满山。"
    },
    {
        "title": "忆幼子",
        "paragraph": "骥子春犹隔，莺歌暖正繁。别离惊节换，聪慧与谁论。涧水空山道，柴门老树村。忆渠愁只睡，炙背俯晴轩。"
    },
    {
        "title": "又雪",
        "paragraph": "南雪不到地，青崖沾未消。微微向日薄，脉脉去人遥。冬热鸳鸯病，峡深豺虎骄。愁边有江水，焉得北之朝。"
    },
    {
        "title": "鸡",
        "paragraph": "纪德名标五，初鸣度必三。殊方听有异，失次晓无惭。问俗人情似，充庖尔辈堪。气交亭育际，巫峡漏司南。"
    },
    {
        "title": "花鸭",
        "paragraph": "花鸭无泥滓，阶前每缓行。羽毛知独立，黑白太分明。不觉群心妒，休牵众眼惊。稻粱沾汝在，作意莫先鸣。"
    },
    {
        "title": "八哀诗·赠司空王公思礼",
        "paragraph": "司空出东夷，童稚刷劲翮。追随燕蓟儿，颖锐物不隔。服事哥舒翰，意无流沙碛。未甚拔行间，犬戎大充斥。短小精悍姿，几然强寇敌。贯穿百万众，出主由咫尺。马鞍悬将首，甲外控鸣镝。洗剑青海水，刻铭天山石。九曲非外蕃，其王转深壁。飞兔不近驾，鸷鸟资远击。晓达兵家流，饱闻春秋癖。胸襟日沈静，肃肃自有适。潼关初溃散，万乘犹辟易。偏裨无所施，元帅见手格。太子入朔方，至尊狩梁益。胡马缠伊洛，中原气甚逆。肃宗登宝位，塞望势敦迫。公时徒步至，请罪将厚责。际会清河公，间道传玉册。天王拜跪毕，谠议果冰释。翠华卷飞雪，熊虎亘阡陌。屯兵凤凰山，帐殿泾渭辟。金城贼咽喉，诏镇雄所搤。禁暴清无双，爽气春淅沥。巷有从公歌，野多青青麦。及夫哭庙后，复领太原役。恐惧禄位高，怅望王土窄。不得见清时，呜呼就窀穸。永系五湖舟，悲甚田横客。千秋汾晋间，事与云水白。昔观文苑传，岂述廉蔺绩。嗟嗟邓大夫，士卒终倒戟。"
    },
    {
        "title": "泊岳阳城下",
        "paragraph": "江国逾千里，山城仅百层。岸风翻夕浪，舟雪洒寒灯。留滞才难尽，艰危气益增。图南未可料，变化有鲲鹏。"
    },
    {
        "title": "发秦州（乾元二年，自秦州赴同谷县纪行）",
        "paragraph": "我衰更懒拙，生事不自谋。无食问乐土，无衣思南州。汉源十月交，天气凉如秋。草木未黄落，况闻山水幽。栗亭名更佳，下有良田畴。充肠多薯蓣，崖蜜亦易求。密竹复冬笋，清池可方舟。虽伤旅寓远，庶遂平生游。此邦俯要冲，实恐人事稠。应接非本性，登临未销忧。谿谷无异石，塞田始微收。岂复慰老夫，惘然难久留。日色隐孤戍，乌啼满城头。中宵驱车去，饮马寒塘流。磊落星月高，苍茫云雾浮。大哉乾坤内，吾道长悠悠。"
    },
    {
        "title": "不离西阁二首",
        "paragraph": "江柳非时发，江花冷色频。地偏应有瘴，腊近已含春。失学从愚子，无家住老身。不知西阁意，肯别定留人。西阁从人别，人今亦故亭。江云飘素练，石壁断空青。沧海先迎日，银河倒列星。平生耽胜事，吁骇始初经。"
    },
    {
        "title": "东津送韦讽摄阆州录事",
        "paragraph": "闻说江山好，怜君吏隐兼。宠行舟远泛，怯别酒频添。推荐非承乏，操持必去嫌。他时如按县，不得慢陶潜。"
    },
    {
        "title": "暮秋将归秦，留别湖南幕府亲友",
        "paragraph": "水阔苍梧野，天高白帝秋。途穷那免哭，身老不禁愁。大府才能会，诸公德业优。北归冲雨雪，谁悯敝貂裘。"
    },
    {
        "title": "九日奉寄严大夫",
        "paragraph": "九日应愁思，经时冒险艰。不眠持汉节，何路出巴山。小驿香醪嫩，重岩细菊斑。遥知簇鞍马，回首白云间。"
    },
    {
        "title": "莫相疑行",
        "paragraph": "男儿生无所成头皓白，牙齿欲落真可惜。忆献三赋蓬莱宫，自怪一日声辉赫。集贤学士如堵墙，观我落笔中书堂。往时文彩动人主，此日饥寒趋路旁。晚将末契托年少，当面输心背面笑。寄谢悠悠世上儿，不争好恶莫相疑。"
    },
    {
        "title": "舟中夜雪，有怀卢十四侍御弟",
        "paragraph": "朔风吹桂水，朔雪夜纷纷。暗度南楼月，寒深北渚云。烛斜初近见，舟重竟无闻。不识山阴道，听鸡更忆君。"
    },
    {
        "title": "暮冬送苏四郎徯兵曹适桂州",
        "paragraph": "飘飘苏季子，六印佩何迟。早作诸侯客，兼工古体诗。尔贤埋照久，余病长年悲。卢绾须征日，楼兰要斩时。岁阳初盛动，王化久磷缁。为入苍梧庙，看云哭九疑。"
    },
    {
        "title": "寄从孙崇简",
        "paragraph": "嵯峨白帝城东西，南有龙湫北虎溪。吾孙骑曹不骑马，业学尸乡多养鸡。庞公隐时尽室去，武陵春树他人迷。与汝林居未相失，近身药裹酒长携。牧竖樵童亦无赖，莫令斩断青云梯。"
    },
    {
        "title": "白水明府舅宅喜雨，得过字",
        "paragraph": "吾舅政如此，古人谁复过。碧山晴又湿，白水雨偏多。精祷既不昧，欢娱将谓何。汤年旱颇甚，今日醉弦歌。"
    },
    {
        "title": "复阴",
        "paragraph": "方冬合沓玄阴塞，昨日晚晴今日黑。万里飞蓬映天过，孤城树羽扬风直。江涛簸岸黄沙走，云雪埋山苍兕吼。君不见夔子之国杜陵翁，牙齿半落左耳聋。"
    },
    {
        "title": "别董颋",
        "paragraph": "穷冬急风水，逆浪开帆难。士子甘旨阙，不知道里寒。有求彼乐土，南适小长安。到我舟楫去，觉君衣裳单。素闻赵公节，兼尽宾主欢。已结门庐望，无令霜雪残。老夫缆亦解，脱粟朝未餐。飘荡兵甲际，几时怀抱宽。汉阳颇宁静，岘首试考槃。当念著白帽，采薇青云端。"
    },
    {
        "title": "朱凤行",
        "paragraph": "君不见潇湘之山衡山高，山巅朱凤声嗷嗷。侧身长顾求其群，翅垂口噤心甚劳。下愍百鸟在罗网，黄雀最小犹难逃。愿分竹实及蝼蚁，尽使鸱枭相怒号。"
    },
    {
        "title": "刘九法曹郑瑕邱石门宴集",
        "paragraph": "秋水清无底，萧然静客心。椽曹乘逸兴，鞍马到荒林。能吏逢聊璧，华筵直一金。晚来横吹好，泓下亦龙吟。"
    },
    {
        "title": "送张十二参军赴蜀州，因呈杨五侍御",
        "paragraph": "好去张公子，通家别恨添。两行秦树直，万点蜀山尖。御史新骢马，参军旧紫髯。皇华吾善处，于汝定无嫌。"
    },
    {
        "title": "简吴郎司法",
        "paragraph": "有客乘舸自忠州，遣骑安置瀼西头。古堂本买藉疏豁，借汝迁居停宴游。云石荧荧高叶曙，风江飒飒乱帆秋。却为姻娅过逢地，许坐曾轩数散愁。"
    },
    {
        "title": "逃难",
        "paragraph": "五十头白翁，南北逃世难。疏布缠枯骨，奔走苦不暖。已衰病方入，四海一涂炭。乾坤万里内，莫见容身畔。妻孥复随我，回首共悲叹。故国莽丘墟，邻里各分散。归路从此迷，涕尽湘江岸。"
    },
    {
        "title": "见萤火",
        "paragraph": "巫山秋夜萤火飞，帘疏巧入坐人衣。忽惊屋里琴书冷，复乱檐边星宿稀。却绕井阑添个个，偶经花蕊弄辉辉。沧江白发愁看汝，来岁如今归未归。"
    },
    {
        "title": "述古三首",
        "paragraph": "赤骥顿长缨，非无万里姿。悲鸣泪至地，为问驭者谁。凤凰从东来，何意复高飞。竹花不结实，念子忍朝饥。古时君臣合，可以物理推。贤人识定分，进退固其宜。市人日中集，于利竞锥刀。置膏烈火上，哀哀自煎熬。农人望岁稔，相率除蓬蒿。所务谷为本，邪赢无乃劳。舜举十六相，身尊道何高。秦时任商鞅，法令如牛毛。汉光得天下，祚永固有开。岂惟高祖圣，功自萧曹来。经纶中兴业，何代无长才。吾慕寇邓勋，济时信良哉。耿贾亦宗臣，羽翼共裴回。休运终四百，图画在云台。"
    },
    {
        "title": "暮春江陵送马大卿公，恩命追赴阙下",
        "paragraph": "自古求忠孝，名家信有之。吾贤富才术，此道未磷缁。玉府标孤映，霜蹄去不疑。激扬音韵彻，籍甚众多推。潘陆应同调，孙吴亦异时。北辰征事业，南纪赴恩私。卿月升金掌，王春度玉墀。熏风行应律，湛露即歌诗。天意高难问，人情老易悲。尊前江汉阔，后会且深期。"
    },
    {
        "title": "赤谷西崦人家",
        "paragraph": "跻险不自喧，出郊已清目。溪回日气暖，径转山田熟。鸟雀依茅茨，藩篱带松菊。如行武陵暮，欲问桃花宿。"
    },
    {
        "title": "送陵州路使君赴任",
        "paragraph": "王室比多难，高官皆武臣。幽燕通使者，岳牧用词人。国待贤良急，君当拔擢新。佩刀成气象，行盖出风尘。战伐乾坤破，疮痍府库贫。众僚宜洁白，万役但平均。霄汉瞻佳士，泥途任此身。秋天正摇落，回首大江滨。"
    },
    {
        "title": "天边行",
        "paragraph": "天边老人归未得，日暮东临大江哭。陇右河源不种田，胡骑羌兵入巴蜀。洪涛滔天风拔木，前飞秃鹙后鸿鹄。九度附书向洛阳，十年骨肉无消息。"
    },
    {
        "title": "田舍",
        "paragraph": "田舍清江曲，柴门古道旁。草深迷市井，地僻懒衣裳。榉柳枝枝弱，枇杷树树香。鸬鹚西日照，晒翅满鱼梁。"
    },
    {
        "title": "奉送韦中丞之晋赴湖南",
        "paragraph": "宠渥征黄渐，权宜借寇频。湖南安背水，峡内忆行春。王室仍多故，苍生倚大臣。还将徐孺子，处处待高人。"
    },
    {
        "title": "所思",
        "paragraph": "苦忆荆州醉司马，谪官樽俎定常开。九江日落醒何处，一柱观头眠几回。可怜怀抱向人尽，欲问平安无使来。故凭锦水将双泪，好过瞿塘滟滪堆。"
    },
    {
        "title": "元日示宗武",
        "paragraph": "汝啼吾手战，吾笑汝身长。处处逢正月，迢迢滞远方。飘零还柏酒，衰病只藜床。训喻青衿子，名惭白首郎。赋诗犹落笔，献寿更称觞。不见江东弟，高歌泪数行。"
    },
    {
        "title": "泛溪",
        "paragraph": "落景下高堂，进舟泛回溪。谁谓筑居小，未尽乔木西。远郊信荒僻，秋色有馀凄。练练峰上雪，纤纤云表霓。童戏左右岸，罟弋毕提携。翻倒荷芰乱，指挥径路迷。得鱼已割鳞，采藕不洗泥。人情逐鲜美，物贱事已睽。吾村霭暝姿，异舍鸡亦栖。萧条欲何适，出处无可齐。衣上见新月，霜中登故畦。浊醪自初熟，东城多鼓鼙。"
    },
    {
        "title": "奉寄李十五秘书二首",
        "paragraph": "避暑云安县，秋风早下来。暂留鱼复浦，同过楚王台。猿鸟千崖窄，江湖万里开。竹枝歌未好，画舸莫迟回。行李千金赠，衣冠八尺身。飞腾知有策，意度不无神。班秩兼通贵，公侯出异人。玄成负文彩，世业岂沉沦。"
    },
    {
        "title": "奉送苏州李二十五长史丈之任",
        "paragraph": "星坼台衡地，曾为人所怜。公侯终必复，经术昔相传。食德见从事，克家何妙年。一毛生凤穴，三尺献龙泉。赤壁浮春暮，姑苏落海边。客间头最白，惆怅此离筵。"
    },
    {
        "title": "水宿遣兴奉呈群公",
        "paragraph": "鲁钝乃多病，逢迎远复迷。耳聋须画字，发短不胜篦。泽国虽勤雨，炎天竟浅泥。小江还积浪，弱缆且长堤。归路非关北，行舟却向西。暮年漂泊恨，今夕乱离啼。童稚频书札，盘餐讵糁藜。我行何到此，物理直难齐。高枕翻星月，严城叠鼓鼙。风号闻虎豹，水宿伴凫鹥。异县惊虚往，同人惜解携。蹉跎长泛鹢，展转屡鸣鸡。嶷嶷瑚琏器，阴阴桃李蹊。馀波期救涸，费日苦轻赍。支策门阑邃，肩舆羽翮低。自伤甘贱役，谁愍强幽栖。巨海能无钓，浮云亦有梯。勋庸思树立，语默可端倪。赠粟囷应指，登桥柱必题。丹心老未折，时访武陵溪。"
    },
    {
        "title": "扬旗",
        "paragraph": "江雨飒长夏，府中有馀清。我公会宾客，肃肃有异声。初筵阅军装，罗列照广庭。庭空六马入，駊騀扬旗旌。回回偃飞盖，熠熠迸流星。来缠风飙急，去擘山岳倾。材归俯身尽，妙取略地平。虹霓就掌握，舒卷随人轻。三州陷犬戎，但见西岭青。公来练猛士，欲夺天边城。此堂不易升，庸蜀日已宁。吾徒且加餐，休适蛮与荆。"
    },
    {
        "title": "病柏",
        "paragraph": "有柏生崇冈，童童状车盖。偃蹙龙虎姿，主当风云会。神明依正直，故老多再拜。岂知千年根，中路颜色坏。出非不得地，蟠据亦高大。岁寒忽无凭，日夜柯叶改。丹凤领九雏，哀鸣翔其外。鸱鸮志意满，养子穿穴内。客从何乡来，伫立久吁怪。静求元精理，浩荡难倚赖。"
    },
    {
        "title": "奉贺阳城郡王太夫人恩命加邓国太夫人",
        "paragraph": "卫幕衔恩重，潘舆送喜频。济时瞻上将，锡号戴慈亲。富贵当如此，尊荣迈等伦。郡依封土旧，国与大名新。紫诰鸾回纸，清朝燕贺人。远传冬笋味，更觉彩衣春。奕叶班姑史，芬芳孟母邻。义方兼有训，词翰两如神。委曲承颜体，鶱飞报主身。可怜忠与孝，双美画骐驎。"
    },
    {
        "title": "寄杜位",
        "paragraph": "近闻宽法离新州，想见怀归尚百忧。逐客虽皆万里去，悲君已是十年流。干戈况复尘随眼，鬓发还应雪满头。玉垒题书心绪乱，何时更得曲江游。"
    },
    {
        "title": "喜闻盗贼总退口号五首",
        "paragraph": "萧关陇水入官军，青海黄河卷塞云。北极转愁龙虎气，西戎休纵犬羊群。赞普多教使入秦，数通和好止烟尘。朝廷忽用哥舒将，杀伐虚悲公主亲。崆峒西极过昆仑，驼马由来拥国门。逆气数年吹路断，蕃人闻道渐星奔。勃律天西采玉河，坚昆碧碗最来多。旧随汉使千堆宝，少答胡王万匹罗。今春喜气满乾坤，南北东西拱至尊。大历二年调玉烛，玄元皇帝圣云孙。"
    },
    {
        "title": "相和歌辞·前苦寒行二首",
        "paragraph": "汉时长安雪一丈，牛马毛寒缩如猬。楚江巫峡冰入怀，虎豹哀号又堪记。秦城老翁荆扬客，惯习炎蒸岁絺绤。玄冥祝融气或交，手持白羽未敢释。去年白帝雪在山，今年白帝雪在地。冻埋蛟龙南浦缩，寒刮肌肤北风利。楚人四时皆麻衣，楚天万里无晶辉。三足之乌足恐断，羲和送将何所归。"
    },
    {
        "title": "存殁口号二首",
        "paragraph": "席谦不见近弹棋，毕曜仍传旧小诗。玉局他年无限笑，白杨今日几人悲。郑公粉绘随长夜，曹霸丹青已白头。天下何曾有山水，人间不解重骅骝。"
    },
    {
        "title": "九日曲江",
        "paragraph": "缀席茱萸好，浮舟菡萏衰。季秋时欲半，九日意兼悲。江水清源曲，荆门此路疑。晚来高兴尽，摇荡菊花期。"
    },
    {
        "title": "有叹",
        "paragraph": "壮心久零落，白首寄人间。天下兵常斗，江东客未还。穷猿号雨雪，老马怯关山。武德开元际，苍生岂重攀。"
    },
    {
        "title": "与严二郎奉礼别",
        "paragraph": "别君谁暖眼，将老病缠身。出涕同斜日，临风看去尘。商歌还入夜，巴俗自为邻。尚愧微躯在，遥闻盛礼新。山东群盗散，阙下受降频。诸将归应尽，题书报旅人。"
    },
    {
        "title": "次晚洲",
        "paragraph": "参错云石稠，坡陀风涛壮。晚洲适知名，秀色固异状。棹经垂猿把，身在度鸟上。摆浪散帙妨，危沙折花当。羁离暂愉悦，羸老反惆怅。中原未解兵，吾得终疏放。"
    },
    {
        "title": "登牛头山亭子",
        "paragraph": "路出双林外，亭窥万井中。江城孤照日，山谷远含风。兵革身将老，关河信不通。犹残数行泪，忍对百花丛。"
    },
    {
        "title": "洞房",
        "paragraph": "洞房环佩冷，玉殿起秋风。秦地应新月，龙池满旧宫。系舟今夜远，清漏往时同。万里黄山北，园陵白露中。"
    },
    {
        "title": "聂耒阳以仆阻水书致酒肉疗饥荒江诗得代怀…",
        "paragraph": "耒阳驰尺素，见访荒江眇。义士烈女家，风流吾贤绍。昨见狄相孙，许公人伦表。前期翰林后，屈迹县邑小。知我碍湍涛，半旬获浩溔。麾下杀元戎，湖边有飞旐。孤舟增郁郁，僻路殊悄悄。侧惊猿猱捷，仰羡鹳鹤矫。礼过宰肥羊，愁当置清醥。人非西喻蜀，兴在北坑赵。方行郴岸静，未话长沙扰。崔师乞已至，澧卒用矜少。问罪消息真，开颜憩亭沼。"
    },
    {
        "title": "王命",
        "paragraph": "汉北豺狼满，巴西道路难。血埋诸将甲，骨断使臣鞍。牢落新烧栈，苍茫旧筑坛。深怀喻蜀意，恸哭望王官。"
    },
    {
        "title": "柏学士茅屋",
        "paragraph": "碧山学士焚银鱼，白马却走身岩居。古人已用三冬足，年少今开万卷馀。晴云满户团倾盖，秋水浮阶溜决渠。富贵必从勤苦得，男儿须读五车书。"
    },
    {
        "title": "题省中院壁",
        "paragraph": "掖垣竹埤梧十寻，洞门对霤常阴阴。落花游丝白日静，鸣鸠乳燕青春深。腐儒衰晚谬通籍，退食迟回违寸心。衮职曾无一字补，许身愧比双南金。"
    },
    {
        "title": "送翰林张司马南海勒碑",
        "paragraph": "冠冕通南极，文章落上台。诏从三殿去，碑到百蛮开。野馆浓花发，春帆细雨来。不知沧海上，天遣几时回。"
    },
    {
        "title": "放船",
        "paragraph": "收帆下急水，卷幔逐回滩。江市戎戎暗，山云淰淰寒。村荒无径入，独鸟怪人看。已泊城楼底，何曾夜色阑。"
    },
    {
        "title": "南极",
        "paragraph": "南极青山众，西江白谷分。古城疏落木，荒戍密寒云。岁月蛇常见，风飙虎或闻。近身皆鸟道，殊俗自人群。睥睨登哀柝，矛弧照夕曛。乱离多醉尉，愁杀李将军。"
    },
    {
        "title": "山寺（得开字，章留后同游）",
        "paragraph": "野寺根石壁，诸龛遍崔嵬。前佛不复辨，百身一莓苔。虽有古殿存，世尊亦尘埃。如闻龙象泣，足令信者哀。使君骑紫马，捧拥从西来。树羽静千里，临江久裴回。山僧衣蓝缕，告诉栋梁摧。公为顾宾徒，咄嗟檀施开。吾知多罗树，却倚莲华台。诸天必欢喜，鬼物无嫌猜。以兹抚士卒，孰曰非周才。穷子失净处，高人忧祸胎。岁晏风破肉，荒林寒可回。思量入道苦，自哂同婴孩。"
    },
    {
        "title": "朝雨",
        "paragraph": "凉气晚萧萧，江云乱眼飘。风鸳藏近渚，雨燕集深条。黄绮终辞汉，巢由不见尧。草堂樽酒在，幸得过清朝。"
    },
    {
        "title": "奉答岑参补阙见赠",
        "paragraph": "窈窕清禁闼，罢朝归不同。君随丞相后，我往日华东。冉冉柳枝碧，娟娟花蕊红。故人得佳句，独赠白头翁。"
    },
    {
        "title": "画鹘行",
        "paragraph": "高堂见生鹘，飒爽动秋骨。初惊无拘挛，何得立突兀。乃知画师妙，功刮造化窟。写作神骏姿，充君眼中物。乌鹊满樛枝，轩然恐其出。侧脑看青霄，宁为众禽没。长翮如刀剑，人寰可超越。乾坤空峥嵘，粉墨且萧瑟。缅思云沙际，自有烟雾质。吾今意何伤，顾步独纡郁。"
    },
    {
        "title": "严中丞枉驾见过",
        "paragraph": "元戎小队出郊坰，问柳寻花到野亭。川合东西瞻使节，地分南北任流萍。扁舟不独如张翰，白帽还应似管宁。寂寞江天云雾里，何人道有少微星。"
    },
    {
        "title": "野望因过常少仙",
        "paragraph": "野桥齐度马，秋望转悠哉。竹覆青城合，江从灌口来。入村樵径引，尝果栗皱开。落尽高天日，幽人未遣回。"
    },
    {
        "title": "惜别行，送向卿进奉端午御衣之上都",
        "paragraph": "肃宗昔在灵武城，指挥猛将收咸京。向公泣血洒行殿，佐佑卿相乾坤平。逆胡冥寞随烟烬，卿家兄弟功名震。麒麟图画鸿雁行，紫极出入黄金印。尚书勋业超千古，雄镇荆州继吾祖。裁缝云雾成御衣，拜跪题封向端午。向卿将命寸心赤，青山落日江潮白。卿到朝廷说老翁，漂零已是沧浪客。"
    },
    {
        "title": "上兜率寺",
        "paragraph": "兜率知名寺，真如会法堂。江山有巴蜀，栋宇自齐梁。庾信哀虽久，何颙好不忘。白牛车远近，且欲上慈航。"
    },
    {
        "title": "除架",
        "paragraph": "束薪已零落，瓠叶转萧疏。幸结白花了，宁辞青蔓除。秋虫声不去，暮雀意何如。寒事今牢落，人生亦有初。"
    },
    {
        "title": "白沙渡",
        "paragraph": "畏途随长江，渡口下绝岸。差池上舟楫，杳窕入云汉。天寒荒野外，日暮中流半。我马向北嘶，山猿饮相唤。水清石礧礧，沙白滩漫漫。迥然洗愁辛，多病一疏散。高壁抵嶔崟，洪涛越凌乱。临风独回首，揽辔复三叹。"
    },
    {
        "title": "寒峡",
        "paragraph": "行迈日悄悄，山谷势多端。云门转绝岸，积阻霾天寒。寒硖不可度，我实衣裳单。况当仲冬交，溯沿增波澜。野人寻烟语，行子傍水餐。此生免荷殳，未敢辞路难。"
    },
    {
        "title": "寓目",
        "paragraph": "一县葡萄熟，秋山苜蓿多。关云常带雨，塞水不成河。羌女轻烽燧，胡儿制骆驼。自伤迟暮眼，丧乱饱经过。"
    },
    {
        "title": "废畦",
        "paragraph": "秋蔬拥霜露，岂敢惜凋残。暮景数枝叶，天风吹汝寒。绿沾泥滓尽，香与岁时阑。生意春如昨，悲君白玉盘。"
    },
    {
        "title": "四松",
        "paragraph": "四松初移时，大抵三尺强。别来忽三载，离立如人长。会看根不拔，莫计枝凋伤。幽色幸秀发，疏柯亦昂藏。所插小藩篱，本亦有堤防。终然掁拨损，得吝千叶黄。敢为故林主，黎庶犹未康。避贼今始归，春草满空堂。览物叹衰谢，及兹慰凄凉。清风为我起，洒面若微霜。足以送老姿，聊待偃盖张。我生无根带，配尔亦茫茫。有情且赋诗，事迹可两忘。勿矜千载后，惨澹蟠穹苍。"
    },
    {
        "title": "西山三首（即岷山，捍阻羌夷，全蜀巨障）",
        "paragraph": "彝界荒山顶，蕃州积雪边。筑城依白帝，转粟上青天。蜀将分旗鼓，羌兵助井泉。西戎背和好，杀气日相缠。辛苦三城戍，长防万里秋。烟尘侵火井，雨雪闭松州。风动将军幕，天寒使者裘。漫山贼营垒，回首得无忧。子弟犹深入，关城未解围。蚕崖铁马瘦，灌口米船稀。辩士安边策，元戎决胜威。今朝乌鹊喜，欲报凯歌归。"
    },
    {
        "title": "两当县吴十侍御江上宅",
        "paragraph": "寒城朝烟澹，山谷落叶赤。阴风千里来，吹汝江上宅。鹍鸡号枉渚，日色傍阡陌。借问持斧翁，几年长沙客。哀哀失木狖，矫矫避弓翮。亦知故乡乐，未敢思夙昔。昔在凤翔都，共通金闺籍。天子犹蒙尘，东郊暗长戟。兵家忌间谍，此辈常接迹。台中领举劾，君必慎剖析。不忍杀无辜，所以分白黑。上官权许与，失意见迁斥。仲尼甘旅人，向子识损益。朝廷非不知，闭口休叹息。余时忝诤臣，丹陛实咫尺。相看受狼狈，至死难塞责。行迈心多违，出门无与适。于公负明义，惆怅头更白。"
    },
    {
        "title": "赠蜀僧闾丘师兄",
        "paragraph": "大师铜梁秀，籍籍名家孙。呜呼先博士，炳灵精气奔。惟昔武皇后，临轩御乾坤。多士尽儒冠，墨客蔼云屯。当时上紫殿，不独卿相尊。世传闾丘笔，峻极逾昆仑。凤藏丹霄暮，龙去白水浑。青荧雪岭东，碑碣旧制存。斯文散都邑，高价越玙璠。晚看作者意，妙绝与谁论。吾祖诗冠古，同年蒙主恩。豫章夹日月，岁久空深根。小子思疏阔，岂能达词门。穷愁一挥泪，相遇即诸昆。我住锦官城，兄居祇树园。地近慰旅愁，往来当丘樊。天涯歇滞雨，粳稻卧不翻。漂然薄游倦，始与道侣敦。景晏步修廊，而无车马喧。夜阑接软语，落月如金盆。漠漠世界黑，驱车争夺繁。惟有摩尼珠，可照浊水源。"
    },
    {
        "title": "西郊",
        "paragraph": "时出碧鸡坊，西郊向草堂。市桥官柳细，江路野梅香。傍架齐书帙，看题减药囊。无人觉来往，疏懒意何长。"
    },
    {
        "title": "海棕行",
        "paragraph": "左绵公馆清江濆，海棕一株高入云。龙鳞犀甲相错落，苍棱白皮十抱文。自是众木乱纷纷，海棕焉知身出群。移栽北辰不可得，时有西域胡僧识。"
    },
    {
        "title": "玉台观",
        "paragraph": "浩劫因王造，平台访古游。彩云萧史驻，文字鲁恭留。宫阙通群帝，乾坤到十洲。人传有笙鹤，时过此山头。"
    },
    {
        "title": "大历三年春，城放船出瞿塘峡，久居夔府，将",
        "paragraph": "老向巴人里，今辞楚塞隅。入舟翻不乐，解缆独长吁。窄转深啼狖，虚随乱浴凫。石苔凌几杖，空翠扑肌肤。叠壁排霜剑，奔泉溅水珠。杳冥藤上下，浓澹树荣枯。神女峰娟妙，昭君宅有无。曲留明怨惜，梦尽失欢娱。摆阖盘涡沸，欹斜激浪输。风雷缠地脉，冰雪耀天衢。鹿角真走险，狼头如跋胡。恶滩宁变色，高卧负微躯。书史全倾挠，装囊半压濡。生涯临臬兀，死地脱斯须。不有平川决，焉知众壑趋。乾坤霾涨海，雨露洗春芜。鸥鸟牵丝飏，骊龙濯锦纡。落霞沉绿绮，残月坏金枢。泥笋苞初荻，沙茸出小蒲。雁儿争水马，燕子逐樯乌。绝岛容烟雾，环洲纳晓晡。前闻辨陶牧，转眄拂宜都。县郭南畿好，津亭北望孤。劳心依憩息，朗咏划昭苏。意遣乐还笑，衰迷贤与愚。飘萧将素发，汩没听洪炉。丘壑曾忘返，文章敢自诬。此生遭圣代，谁分哭穷途。卧疾淹为客，蒙恩早厕儒。廷争酬造化，朴直乞江湖。滟滪险相迫，沧浪深可逾。浮名寻已已，懒计却区区。喜近天皇寺，先披古画图。应经帝子渚，同泣舜苍梧。朝士兼戎服，君王按湛卢。旄头初俶扰，鹑首丽泥涂。甲卒身虽贵，书生道固殊。出尘皆野鹤，历块匪辕驹。伊吕终难降，韩彭不易呼。五云高太甲，六月旷抟扶。回首黎元病，争权将帅诛。山林托疲苶，未必免崎岖。"
    },
    {
        "title": "水槛",
        "paragraph": "苍江多风飙，云雨昼夜飞。茅轩驾巨浪，焉得不低垂。游子久在外，门户无人持。高岸尚如谷，何伤浮柱欹。扶颠有劝诫，恐贻识者嗤。既殊大厦倾，可以一木支。临川视万里，何必阑槛为。人生感故物，慷慨有馀悲。"
    },
    {
        "title": "客堂",
        "paragraph": "忆昨离少城，而今异楚蜀。舍舟复深山，窅窕一林麓。栖泊云安县，消中内相毒。旧疾甘载来，衰年得无足。死为殊方鬼，头白免短促。老马终望云，南雁意在北。别家长儿女，欲起惭筋力。客堂序节改，具物对羁束。石暄蕨芽紫，渚秀芦笋绿。巴莺纷未稀，徼麦早向熟。悠悠日动江，漠漠春辞木。台郎选才俊，自顾亦已极。前辈声名人，埋没何所得。居然绾章绂，受性本幽独。平生憩息地，必种数竿竹。事业只浊醪，营葺但草屋。上公有记者，累奏资薄禄。主忧岂济时，身远弥旷职。循文庙算正，献可天衢直。尚想趋朝廷，毫发裨社稷。形骸今若是，进退委行色。"
    },
    {
        "title": "寄董卿嘉荣十韵",
        "paragraph": "闻道君牙帐，防秋近赤霄。下临千雪岭，却背五绳桥。海内久戎服，京师今晏朝。犬羊曾烂熳，宫阙尚萧条。猛将宜尝胆，龙泉必在腰。黄图遭污辱，月窟可焚烧。会取干戈利，无令斥候骄。居然双捕虏，自是一嫖姚。落日思轻骑，高天忆射雕。云台画形像，皆为扫氛妖。"
    },
    {
        "title": "后出塞五首",
        "paragraph": "其一男儿生世间，及壮当封侯。战伐有功业，焉能守旧丘？召募赴蓟门，军动不可留。千金买马鞍，百金装刀头。闾里送我行，亲戚拥道周。斑白居上列，酒酣进庶羞。少年别有赠，含笑看吴钩。其二朝进东门营，暮上河阳桥。落日照大旗，马鸣风萧萧。平沙列万幕，部伍各见招。中天悬明月，令严夜寂寥。悲笳数声动，壮士惨不骄。借问大将谁？恐是霍嫖姚。其三古人重守边，今人重高勋。岂知英雄主，出师亘长云。六合已一家，四夷且孤军。遂使貔虎士，奋身勇所闻。拔剑击大荒，日收胡马群；誓开玄冥北，持以奉吾君！其四献凯日继踵，两蕃静无虞。渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。主将位益崇，气骄凌上都：边人不敢议，议者死路衢。其五我本良家子，出师亦多门。将骄益愁思，身贵不足论。跃马二十年，恐辜明主恩。坐见幽州骑，长驱河洛昏。中夜间道归，故里但空村。恶名幸脱免，穷老无儿孙。"
    },
    {
        "title": "黄河二首",
        "paragraph": "黄河北岸海西军，椎鼓鸣钟天下闻。铁马长鸣不知数，胡人高鼻动成群。黄河西岸是吾蜀，欲须供给家无粟。愿驱众庶戴君王，混一车书弃金玉。"
    },
    {
        "title": "病橘",
        "paragraph": "群橘少生意，虽多亦奚为。惜哉结实小，酸涩如棠梨。剖之尽蠹虫，采掇爽其宜。纷然不适口，岂只存其皮。萧萧半死叶，未忍别故枝。玄冬霜雪积，况乃回风吹。尝闻蓬莱殿，罗列潇湘姿。此物岁不稔，玉食失光辉。寇盗尚凭陵，当君减膳时。汝病是天意，吾谂罪有司。忆昔南海使，奔腾献荔支。百马死山谷，到今耆旧悲。"
    },
    {
        "title": "恨别",
        "paragraph": "洛城一别四千里，胡骑长驱五六年。草木变衰行剑外，兵戈阻绝老江边。思家步月清宵立，忆弟看云白日眠。闻道河阳近乘胜，司徒急为破幽燕。"
    },
    {
        "title": "小寒食舟中作",
        "paragraph": "佳辰强饮食犹寒，隐几萧条带鹖冠。春水船如天上坐，老年花似雾中看。娟娟戏蝶过闲幔，片片轻鸥下急湍。云白山青万馀里，愁看直北是长安。"
    },
    {
        "title": "悲陈陶",
        "paragraph": "孟冬十郡良家子，血作陈陶泽中水。野旷天清无战声，四万义军同日死。群胡归来血洗箭，仍唱胡歌饮都市。都人回面向北啼，日夜更望官军至。"
    },
    {
        "title": "喜雨",
        "paragraph": "春旱天地昏，日色赤如血。农事都已休，兵戈况骚屑。巴人困军须，恸哭厚土热。沧江夜来雨，真宰罪一雪。谷根小苏息，沴气终不灭。何由见宁岁，解我忧思结。峥嵘群山云，交会未断绝。安得鞭雷公，滂沱洗吴越。"
    },
    {
        "title": "寄司马山人十二韵",
        "paragraph": "关内昔分袂，天边今转蓬。驱驰不可说，谈笑偶然同。道术曾留意，先生早击蒙。家家迎蓟子，处处识壶公。长啸峨嵋北，潜行玉垒东。有时骑猛虎，虚室使仙童。发少何劳白，颜衰肯更红。望云悲轗轲，毕景羡冲融。丧乱形仍役，凄凉信不通。悬旌要路口，倚剑短亭中。永作殊方客，残生一老翁。相哀骨可换，亦遣驭清风。"
    },
    {
        "title": "喜雨",
        "paragraph": "南国旱无雨，今朝江出云。入空才漠漠，洒迥已纷纷。巢燕高飞尽，林花润色分。晚来声不绝，应得夜深闻。"
    },
    {
        "title": "曲江对酒",
        "paragraph": "苑外江头坐不归，水精春殿转霏微。桃花细逐杨花落，黄鸟时兼白鸟飞。纵饮久判人共弃，懒朝真与世相违。吏情更觉沧洲远，老大悲伤未拂衣。"
    },
    {
        "title": "漫成一首",
        "paragraph": "江月去人只数尺，风灯照夜欲三更。沙头宿鹭联拳静，船尾跳鱼拨剌鸣。"
    },
    {
        "title": "乾元中寓居同谷县作歌七首",
        "paragraph": "有客有客字子美，白头乱发垂过耳。岁拾橡栗随狙公，天寒日暮山谷里。中原无书归不得，手脚冻皴皮肉死。呜呼一歌兮歌已哀，悲风为我从天来。长镵长镵白木柄，我生托子以为命。黄精无苗山雪盛，短衣数挽不掩胫。此时与子空归来，男呻女吟四壁静。呜呼二歌兮歌始放，邻里为我色惆怅。有弟有弟在远方，三人各瘦何人强。生别展转不相见，胡尘暗天道路长。东飞鴐鹅后鹙鶬，安得送我置汝旁。呜呼三歌兮歌三发，汝归何处收兄骨。有妹有妹在钟离，良人早殁诸孤痴。长淮浪高蛟龙怒，十年不见来何时。扁舟欲往箭满眼，杳杳南国多旌旗。呜呼四歌兮歌四奏，林猿为我啼清昼。四山多风溪水急，寒雨飒飒枯树湿。黄蒿古城云不开，白狐跳梁黄狐立。我生何为在穷谷，中夜起坐万感集。呜呼五歌兮歌正长，魂招不来归故乡。南有龙兮在山湫，古木巃嵸枝相樛。木叶黄落龙正蛰，蝮蛇东来水上游。我行怪此安敢出，拔剑欲斩且复休。呜呼六歌兮歌思迟，溪壑为我回春姿。男儿生不成名身已老，三年饥走荒山道。长安卿相多少年，富贵应须致身早。山中儒生旧相识，但话宿昔伤怀抱。呜呼七歌兮悄终曲，仰视皇天白日速。"
    },
    {
        "title": "述怀",
        "paragraph": "去年潼关破，妻子隔绝久。今夏草木长，脱身得西走。麻鞋见天子，衣袖露两肘。朝廷愍生还，亲故伤老丑。涕泪授拾遗，流离主恩厚。柴门虽得去，未忍即开口。寄书问三川，不知家在否。比闻同罹祸，杀戮到鸡狗。山中漏茅屋，谁复依户牖。摧颓苍松根，地冷骨未朽。几人全性命，尽室岂相偶。嶔岑猛虎场，郁结回我首。自寄一封书，今已十月后。反畏消息来，寸心亦何有。汉运初中兴，生平老耽酒。沉思欢会处，恐作穷独叟。"
    },
    {
        "title": "前出塞九首",
        "paragraph": "其一戚戚去故里，悠悠赴交河。公家有程期，亡命婴祸罗。君已富土境，开边一何多。弃绝父母恩，吞声行负戈。其二出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。其三磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有！功名图麒麟，战骨当速朽。其四送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。其五迢迢万里余，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。其六挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤！其七驱马天雨雪，军行入高山。径危抱寒石，指落层冰间。已去汉月远，何时筑城还。浮云暮南征，可望不可攀。其八单于寇我垒，百里风尘昏。雄剑四五动，彼军为我奔。掳其名王归，系颈授辕门。潜身备行列，一胜何足论。其九从军十年余，能无分寸功。众人贵苟得，欲语羞雷同。中原有斗争，况在狄与戎。丈夫四方志，安可辞固穷。"
    },
    {
        "title": "陪郑广文游何将军山林十首",
        "paragraph": "不识南塘路，今知第五桥。名园依绿水，野竹上青霄。谷口旧相得，濠梁同见招。平生为幽兴，未惜马蹄遥。百顷风潭上，千章夏木清。卑枝低结子，接叶暗巢莺。鲜鲫银丝脍，香芹碧涧羹。翻疑柁楼底，晚饭越中行。万里戎王子，何年别月支？异花开绝域，滋蔓匝清池。汉使徒空到，神农竟不知。露翻兼雨打，开坼渐离披。旁舍连高竹，疏篱带晚花。碾涡深没马，藤蔓曲藏蛇。词赋工无益，山林迹未赊。尽捻书籍卖，来问尔东家。剩水沧江破，残山碣石开。绿垂风折笋，红绽雨肥梅。银甲弹筝用，金鱼换酒来。兴移无洒扫，随意坐莓苔。风磴吹阴雪，云门吼瀑泉。酒醒思卧簟，衣冷欲装绵。野老来看客，河鱼不取钱。只疑淳朴处，自有一山川。棘树寒云色，茵蔯春藕香。脆添生菜美，阴益食单凉。野鹤清晨出，山精白日藏。石林蟠水府，百里独苍苍。忆过杨柳渚，走马定昆池。醉把青荷叶，狂遗白接□（上“曰”下“离”）。刺船思郢客，解水乞吴儿。坐对秦山晚，江湖兴颇随。床上书连屋，阶前树拂云。将军不好武，稚子总能文。醒酒微风入，听诗静夜分。絺衣挂萝薜，凉月白纷纷。幽意忽不惬，归期无奈何。出门流水住，回首白云多。自笑灯前舞，谁怜醉後歌。只应与朋好，风雨亦来过。"
    },
    {
        "title": "归雁",
        "paragraph": "闻道今春雁，南归自广州。见花辞涨海，避雪到罗浮。是物关兵气，何时免客愁。年年霜露隔，不过五湖秋。"
    },
    {
        "title": "舟中",
        "paragraph": "风餐江柳下，雨卧驿楼边。结缆排鱼网，连樯并米船。今朝云细薄，昨夜月清圆。飘泊南庭老，只应学水仙。"
    },
    {
        "title": "遗怀",
        "paragraph": "愁眼看霜露，寒城菊自花。天风随断柳，客泪堕清笳。水净楼阴直，山昏塞日斜。夜来归鸟尽，啼杀后栖鸦。"
    },
    {
        "title": "少年行",
        "paragraph": "马上谁家薄媚郎，临阶下马坐人床。不通姓字粗豪甚，指点银瓶索酒尝。"
    },
    {
        "title": "绝句四首",
        "paragraph": "堂西长笋别开门，堑北行椒却背村。梅熟许同朱老吃，松高拟对阮生论。欲作鱼梁云复湍，因惊四月雨声寒。青溪先有蛟龙窟，竹石如山不敢安。两个黄鹂鸣翠柳，一行白鹭上青天。窗含西岭千秋雪，门泊东吴万里船。药条药甲润青青，色过棕亭入草亭。苗满空山惭取誉，根居隙地怯成形。"
    },
    {
        "title": "风雨看舟前落花，戏为新句",
        "paragraph": "江上人家桃树枝，春寒细雨出疏篱。影遭碧水潜勾引，风妒红花却倒吹。吹花困癫傍舟楫，水光风力俱相怯。赤憎轻薄遮入怀，珍重分明不来接。湿久飞迟半日高，萦沙惹草细于毛。蜜蜂蝴蝶生情性，偷眼蜻蜓避百劳。"
    },
    {
        "title": "绝句二首",
        "paragraph": "迟日江山丽，春风花草香。泥融飞燕子，沙暖睡鸳鸯。江碧鸟逾白，山青花欲燃。今春看又过，何日是归年。"
    },
    {
        "title": "江亭",
        "paragraph": "坦腹江亭暖，长吟野望时。水流心不竞，云在意俱迟。寂寂春将晚，欣欣物自私。故林归未得，排闷强裁诗。"
    },
    {
        "title": "清明二首",
        "paragraph": "朝来新火起新烟，湖色春光净客船。绣羽衔花他自得，红颜骑竹我无缘。胡童结束还难有，楚女腰肢亦可怜。不见定王城旧处，长怀贾傅井依然。虚沾焦举为寒食，实藉严君卖卜钱。钟鼎山林各天性，浊醪粗饭任吾年。此身飘泊苦西东，右臂偏枯半耳聋。寂寂系舟双下泪，悠悠伏枕左书空。十年蹴踘将雏远，万里秋千习俗同。旅雁上云归紫塞，家人钻火用青枫。秦城楼阁烟花里，汉主山河锦绣中。风水春来洞庭阔，白蘋愁杀白头翁。"
    },
    {
        "title": "送郑十八虔贬台州司户，伤其临老陷贼之故，",
        "paragraph": "郑公樗散鬓成丝，酒后常称老画师。万里伤心严谴日，百年垂死中兴时。苍惶已就长途往，邂逅无端出饯迟。便与先生应永诀，九重泉路尽交期。"
    },
    {
        "title": "病后遇过王倚饮赠歌",
        "paragraph": "麟角凤觜世莫识，煎胶续弦奇自见。尚看王生抱此怀，在于甫也何由羡。且遇王生慰畴昔，素知贱子甘贫贱。酷见冻馁不足耻，多病沈年苦无健。王生怪我颜色恶，答云伏枕艰难遍，疟疠三秋孰可忍，寒热百日相交战。头白眼暗坐有胝，肉黄皮皱命如线。惟生哀我未平复，为我力致美肴膳。遣人向市赊香粳，唤妇出房亲自馔。长安冬菹酸且绿，金城土酥静如练。兼求富豪且割鲜，密沽斗酒谐终宴。故人情义晚谁似，令我手脚轻欲漩。老马为驹信不虚，当时得意况深眷。但使残年饱吃饭，只愿无事常相见。"
    },
    {
        "title": "谒文公上方",
        "paragraph": "野寺隐乔木，山僧高下居。石门日色异，绛气横扶疏。窈窕入风磴，长芦纷卷舒。庭前猛虎卧，遂得文公庐。俯视万家邑，烟尘对阶除。吾师雨花外，不下十年馀。长者自布金，禅龛只晏如。大珠脱玷翳，白月当空虚。甫也南北人，芜蔓少耘锄。久遭诗酒污，何事忝簪裾。王侯与蝼蚁，同尽随丘墟。愿闻第一义，回向心地初。金篦刮眼膜，价重百车渠。无生有汲引，兹理傥吹嘘。"
    },
    {
        "title": "丽春",
        "paragraph": "百草竞春华，丽春应最胜。少须好颜色，多漫枝条剩。纷纷桃李枝，处处总能移。如何贵此重，却怕有人知。"
    },
    {
        "title": "夏日李公见访",
        "paragraph": "远林暑气薄，公子过我游。贫居类村坞，僻近城南楼。帝舍颇淳朴，所愿亦易求。隔屋唤西家，借问有酒不。墙头过浊醪，展席俯长流。清风左右至，客意已惊秋。巢多众鸟斗，叶密鸣蝉稠。苦道此物聒，孰谓吾庐幽。水花晚色静，庶足充淹留。预恐尊中尽，更起为君谋。"
    },
    {
        "title": "村夜",
        "paragraph": "萧萧风色暮，江头人不行。村舂雨外急，邻火夜深明。胡羯何多难，渔樵寄此生。中原有兄弟，万里正含情。"
    },
    {
        "title": "小园",
        "paragraph": "由来巫峡水，本自楚人家。客病留因药，春深买为花。秋庭风落果，瀼岸雨颓沙。问俗营寒事，将诗待物华。"
    },
    {
        "title": "入奏行赠西山检察使窦侍御",
        "paragraph": "窦侍御，骥之子，凤之雏。年未三十忠义俱，骨鲠绝代无。炯如一段清冰出万壑，置在迎风寒露之玉壶。蔗浆归厨金碗冻，洗涤烦热足以宁君躯。政用疏通合典则，戚联豪贵耽文儒。兵革未息人未苏，天子亦念西南隅。吐蕃凭陵气颇粗，窦氏检察应时须。运粮绳桥壮士喜，斩木火井穷猿呼。八州刺史思一战，三城守边却可图。此行入奏计未小，密奉圣旨恩宜殊。绣衣春当霄汉立，彩服日向庭闱趋。省郎京尹必俯拾，江花未落还成都。江花未落还成都，肯访浣花老翁无。为君酤酒满眼酤，与奴白饭马青刍。"
    },
    {
        "title": "三绝句",
        "paragraph": "楸树馨香倚钓矶，斩新花蕊未应飞。不如醉里风吹尽，可忍醒时雨打稀。门外鸬鹚去不来，沙头忽见眼相猜。自今已后知人意，一日须来一百回。无数春笋满林生，柴门密掩断人行。会须上番看成竹，客至从嗔不出迎。"
    },
    {
        "title": "别赞上人",
        "paragraph": "百川日东流，客去亦不息。我生苦漂荡，何时有终极。赞公释门老，放逐来上国。还为世尘婴，颇带憔悴色。杨枝晨在手，豆子雨已熟。是身如浮云，安可限南北。异县逢旧友，初忻写胸臆。天长关塞寒，岁暮饥冻逼。野风吹征衣，欲别向曛黑。马嘶思故枥，归鸟尽敛翼。古来聚散地，宿昔长荆棘。相看俱衰年，出处各努力。"
    },
    {
        "title": "沙苑行",
        "paragraph": "君不见左辅白沙如白水，缭以周墙百馀里。龙媒昔是渥洼生，汗血今称献于此。苑中騋牝三千匹，丰草青青寒不死。食之豪健西域无，每岁攻驹冠边鄙。王有虎臣司苑门，入门天厩皆云屯。骕骦一骨独当御，春秋二时归至尊。至尊内外马盈亿，伏枥在坰空大存。逸群绝足信殊杰，倜傥权奇难具论。累累塠阜藏奔突，往往坡陀纵超越。角壮翻同麋鹿游，浮深簸荡鼋鼍窟。泉出巨鱼长比人，丹砂作尾黄金鳞。岂知异物同精气，虽未成龙亦有神。"
    },
    {
        "title": "捣衣",
        "paragraph": "亦知戍不返，秋至拭清砧。已近苦寒月，况经长别心。宁辞捣熨倦，一寄塞垣深。用尽闺中力，君听空外音。"
    },
    {
        "title": "杜鹃",
        "paragraph": "西川有杜鹃，东川无杜鹃。涪万无杜鹃，云安有杜鹃。我昔游锦城，结庐锦水边。有竹一顷馀，乔木上参天。杜鹃暮春至，哀哀叫其间。我见常再拜，重是古帝魂。生子百鸟巢，百鸟不敢嗔。仍为喂其子，礼若奉至尊。鸿雁及羔羊，有礼太古前。行飞与跪乳，识序如知恩。圣贤古法则，付与后世传。君看禽鸟情，犹解事杜鹃。"
    },
    {
        "title": "百忧集行",
        "paragraph": "忆年十五心尚孩，健如黄犊走复来。庭前八月梨枣熟，一日上树能千回。即今倏忽已五十，坐卧只多少行立。强将笑语供主人，悲见生涯百忧集。入门依旧四壁空，老妻睹我颜色同。痴儿未知父子礼，叫怒索饭啼门东。"
    },
    {
        "title": "可叹",
        "paragraph": "天上浮云如白衣，斯须改变如苍狗。古往今来共一时，人生万事无不有。近者抉眼去其夫，河东女儿身姓柳。丈夫正色动引经，酆城客子王季友。群书万卷常暗诵，孝经一通看在手。贫穷老瘦家卖屐，好事就之为携酒。豫章太守高帝孙，引为宾客敬颇久。闻道三年未曾语，小心恐惧闭其口。太守得之更不疑，人生反覆看亦丑。明月无瑕岂容易，紫气郁郁犹冲斗。时危可仗真豪俊，二人得置君侧否。太守顷者领山南，邦人思之比父母。王生早曾拜颜色，高山之外皆培塿。用为羲和天为成，用平水土地为厚。王也论道阻江湖，李也丞疑旷前后。死为星辰终不灭，致君尧舜焉肯朽。吾辈碌碌饱饭行，风后力牧长回首。"
    },
    {
        "title": "夜雨",
        "paragraph": "小雨夜复密，回风吹早秋。野凉侵闭户，江满带维舟。通籍恨多病，为郎忝薄游。天寒出巫峡，醉别仲宣楼。"
    },
    {
        "title": "春归",
        "paragraph": "苔径临江竹，茅檐覆地花。别来频甲子，倏忽又春华。倚杖看孤石，倾壶就浅沙。远鸥浮水静，轻燕受风斜。世路虽多梗，吾生亦有涯。此身醒复醉，乘兴即为家。"
    },
    {
        "title": "夜宴左氏庄",
        "paragraph": "风林纤月落，衣露净琴张。暗水流花径，春星带草堂。检书烧烛短，看剑引杯长。诗罢闻吴咏，扁舟意不忘。"
    },
    {
        "title": "燕子来舟中作",
        "paragraph": "湖南为客动经春，燕子衔泥两度新。旧入故园尝识主，如今社日远看人。可怜处处巢居室，何异飘飘托此身。暂语船樯还起去，穿花贴水益沾巾。\r"
    },
    {
        "title": "卜居",
        "paragraph": "归羡辽东鹤，吟同楚执珪。未成游碧海，著处觅丹梯。云障宽江左，春耕破瀼西。桃红客若至，定似昔人迷。"
    },
    {
        "title": "火",
        "paragraph": "楚山经月火，大旱则斯举。旧俗烧蛟龙，惊惶致雷雨。爆嵌魑魅泣，崩冻岚阴昈。罗落沸百泓，根源皆万古。青林一灰烬，云气无处所。入夜殊赫然，新秋照牛女。风吹巨焰作，河棹腾烟柱。势俗焚昆仑，光弥焮洲渚。腥至焦长蛇，声吼缠猛虎。神物已高飞，不见石与土。尔宁要谤讟，凭此近荧侮。薄关长吏忧，甚昧至精主。远迁谁扑灭，将恐及环堵。流汗卧江亭，更深气如缕。"
    },
    {
        "title": "将晓二首",
        "paragraph": "石城除击柝，铁锁欲开关。鼓角悲荒塞，星河落曙山。巴人常小梗，蜀使动无还。垂老孤帆色，飘飘犯百蛮。军吏回官烛，舟人自楚歌。寒沙蒙薄雾，落月去清波。壮惜身名晚，衰惭应接多。归朝日簪笏，筋力定如何。"
    },
    {
        "title": "白帝",
        "paragraph": "白帝城中云出门，白帝城下雨翻盆。高江急峡雷霆斗，翠木苍藤日月昏。戎马不如归马逸，千家今有百家存。哀哀寡妇诛求尽，恸哭秋原何处村。"
    },
    {
        "title": "卜居",
        "paragraph": "浣花流水水西头，主人为卜林塘幽。已知出郭少尘事，更有澄江销客愁。无数蜻蜓齐上下，一双鸂鶒对沉浮。东行万里堪乘兴，须向山阴上小舟。"
    },
    {
        "title": "成都府",
        "paragraph": "翳翳桑榆日，照我征衣裳。我行山川异，忽在天一方。但逢新人民，未卜见故乡。大江东流去，游子去日长。曾城填华屋，季冬树木苍。喧然名都会，吹箫间笙簧。信美无与适，侧身望川梁。鸟雀夜各归，中原杳茫茫。初月出不高，众星尚争光。自古有羁旅，我何苦哀伤。"
    },
    {
        "title": "寄李十二白二十韵",
        "paragraph": "昔年有狂客，号尔谪仙人。笔落惊风雨，诗成泣鬼神。声名从此大，汩没一朝伸。文彩承殊渥，流传必绝伦。龙舟移棹晚，兽锦夺袍新。白日来深殿，青云满后尘。乞归优诏许，遇我宿心亲。未负幽栖志，兼全宠辱身。剧谈怜野逸，嗜酒见天真。醉舞梁园夜，行歌泗水春。才高心不展，道屈善无邻。处士祢衡俊，诸生原宪贫。稻粱求未足，薏苡谤何频。五岭炎蒸地，三危放逐臣。几年遭鵩鸟，独泣向麒麟。苏武先还汉，黄公岂事秦。楚筵辞醴日，梁狱上书辰。已用当时法，谁将此义陈。老吟秋月下，病起暮江滨。莫怪恩波隔，乘槎与问津。"
    },
    {
        "title": "南邻",
        "paragraph": "锦里先生乌角巾，园收芋粟不全贫。惯看宾客儿童喜，得食阶除鸟雀驯。秋水才深四五尺，野航恰受两三人。白沙翠竹江村暮，相对柴门月色新。"
    },
    {
        "title": "戏题王宰画山水图歌",
        "paragraph": "十日画一水，五日画一石。能事不受相促迫，王宰始肯留真迹。壮哉昆仑方壶图，挂君高堂之素壁。巴陵洞庭日本东，赤岸水与银河通，中有云气随飞龙。舟人渔子入浦溆，山木尽亚洪涛风。尤工远势古莫比，咫尺应须论万里。焉得并州快剪刀，翦取吴松半江水。"
    },
    {
        "title": "短歌行，赠王郎司直",
        "paragraph": "王郎酒酣拔剑斫地歌莫哀，我能拔尔抑塞磊落之奇才。豫章翻风白日动，鲸鱼跋浪沧溟开。且脱佩剑休裴回，西得诸侯棹锦水。欲向何门趿珠履，仲宣楼头春色深。青眼高歌望吾子，眼中之人吾老矣。"
    },
    {
        "title": "悲秋",
        "paragraph": "凉风动万里，群盗尚纵横。家远传书日，秋来为客情。愁窥高鸟过，老逐众人行。始欲投三峡，何由见两京。"
    },
    {
        "title": "诸将五首",
        "paragraph": "汉朝陵墓对南山，胡虏千秋尚入关。昨日玉鱼蒙葬地，早时金碗出人间。见愁汗马西戎逼，曾闪朱旗北斗殷。多少材官守泾渭，将军且莫破愁颜。韩公本意筑三城，拟绝天骄拔汉旌。岂谓尽烦回纥马，翻然远救朔方兵。胡来不觉潼关隘，龙起犹闻晋水清。独使至尊忧社稷，诸君何以答升平。洛阳宫殿化为烽，休道秦关百二重。沧海未全归禹贡，蓟门何处尽尧封。朝廷衮职虽多预，天下军储不自供。稍喜临边王相国，肯销金甲事春农。回首扶桑铜柱标，冥冥氛祲未全销。越裳翡翠无消息，南海明珠久寂寥。殊锡曾为大司马，总戎皆插侍中貂。炎风朔雪天王地，只在忠臣翊圣朝。锦江春色逐人来，巫峡清秋万壑哀。正忆往时严仆射，共迎中使望乡台。主恩前后三持节，军令分明数举杯。西蜀地形天下险，安危须仗出群材。"
    },
    {
        "title": "南征",
        "paragraph": "春岸桃花水，云帆枫树林。偷生长避地，适远更沾襟。老病南征日，君恩北望心。百年歌自苦，未见有知音。"
    },
    {
        "title": "遣怀",
        "paragraph": "昔我游宋中，惟梁孝王都。名今陈留亚，剧则贝魏俱。邑中九万家，高栋照通衢。舟车半天下，主客多欢娱。白刃雠不义，黄金倾有无。杀人红尘里，报答在斯须。忆与高李辈，论交入酒垆。两公壮藻思，得我色敷腴。气酣登吹台，怀古视平芜。芒砀云一去，雁鹜空相呼。先帝正好武，寰海未凋枯。猛将收西域，长戟破林胡。百万攻一城，献捷不云输。组练弃如泥，尺土负百夫。拓境功未已，元和辞大炉。乱离朋友尽，合沓岁月徂。吾衰将焉托，存殁再呜呼。萧条益堪愧，独在天一隅。乘黄已去矣，凡马徒区区。不复见颜鲍，系舟卧荆巫。临餐吐更食，常恐违抚孤。"
    },
    {
        "title": "遣兴五首",
        "paragraph": "朔风飘胡雁，惨澹带砂砾。长林何萧萧，秋草萋更碧。北里富熏天，高楼夜吹笛。焉知南邻客，九月犹絺绤。长陵锐头儿，出猎待明发。騂弓金爪镝，白马蹴微雪。未知所驰逐，但见暮光灭。归来悬两狼，门户有旌节。漆有用而割，膏以明自煎。兰摧白露下，桂折秋风前。府中罗旧尹，沙道尚依然。赫赫萧京兆，今为时所怜。猛虎凭其威，往往遭急缚。雷吼徒咆哮，枝撑已在脚。忽看皮寝处，无复睛闪烁。人有甚于斯，足以劝元恶。朝逢富家葬，前后皆辉光。共指亲戚大，缌麻百夫行。送者各有死，不须羡其强。君看束练去，亦得归山冈。"
    },
    {
        "title": "柴门",
        "paragraph": "孤舟登瀼西，回首望两崖。东城干旱天，其气如焚柴。长影没窈窕，馀光散唅呀。大江蟠嵌根，归海成一家。下冲割坤轴，竦壁攒镆铘。萧飒洒秋色，氛昏霾日车。峡门自此始，最窄容浮查。禹功翊造化，疏凿就欹斜。巨渠决太古，众水为长蛇。风烟渺吴蜀，舟楫通盐麻。我今远游子，飘转混泥沙。万物附本性，约身不愿奢。茅栋盖一床，清池有馀花。浊醪与脱粟，在眼无咨嗟。山荒人民少，地僻日夕佳。贫病固其常，富贵任生涯。老于干戈际，宅幸蓬荜遮。石乱上云气，杉清延月华。赏妍又分外，理惬夫何夸。足了垂白年，敢居高士差。书此豁平昔，回首犹暮霞。"
    },
    {
        "title": "奉留赠集贤院崔于二学士",
        "paragraph": "昭代将垂白，途穷乃叫阍。气冲星象表，词感帝王尊。天老书题目，春官验讨论。倚风遗鶂路，随水到龙门。竟与蛟螭杂，空闻燕雀喧。青冥犹契阔，陵厉不飞翻。儒术诚难起，家声庶已存。故山多药物，胜概忆桃源。欲整还乡旆，长怀禁掖垣。谬称三赋在，难述二公恩。"
    },
    {
        "title": "后游",
        "paragraph": "寺忆新游处，桥怜再渡时。江山如有待，花柳更无私。野润烟光薄，沙暄日色迟。客愁全为减，舍此复何之。"
    },
    {
        "title": "将赴成都草堂途中有作，先寄严郑公五首",
        "paragraph": "得归茅屋赴成都，直为文翁再剖符。但使闾阎还揖让，敢论松竹久荒芜。鱼知丙穴由来美，酒忆郫筒不用酤。五马旧曾谙小径，几回书札待潜夫。处处青江带白蘋，故园犹得见残春。雪山斥候无兵马，锦里逢迎有主人。休怪儿童延俗客，不教鹅鸭恼比邻。习池未觉风流尽，况复荆州赏更新。竹寒沙碧浣花溪，菱刺藤梢咫尺迷。过客径须愁出入，居人不自解东西。书签药裹封蛛网，野店山桥送马蹄。岂藉荒庭春草色，先判一饮醉如泥。常苦沙崩损药栏，也从江槛落风湍。新松恨不高千尺，恶竹应须斩万竿。生理只凭黄阁老，衰颜欲付紫金丹。三年奔走空皮骨，信有人间行路难。锦官城西生事微，乌皮几在还思归。昔去为忧乱兵入，今来已恐邻人非。侧身天地更怀古，回首风尘甘息机。共说总戎云鸟阵，不妨游子芰荷衣。"
    },
    {
        "title": "至后",
        "paragraph": "冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。"
    },
    {
        "title": "遣兴五首",
        "paragraph": "蛰龙三冬卧，老鹤万里心。昔时贤俊人，未遇犹视今。嵇康不得死，孔明有知音。又如垄底松，用舍在所寻。大哉霜雪干，岁久为枯林。昔者庞德公，未曾入州府。襄阳耆旧间，处士节独苦。岂无济时策，终竟畏罗罟。林茂鸟有归，水深鱼知聚。举家依鹿门，刘表焉得取。我今日夜忧，诸弟各异方。不知死与生，何况道路长。避寇一分散，饥寒永相望。岂无柴门归，欲出畏虎狼。仰看云中雁，禽鸟亦有行。蓬生非无根，漂荡随高风。天寒落万里，不复归本丛。客子念故宅，三年门巷空。怅望但烽火，戎车满关东。生涯能几何，常在羁旅中。昔在洛阳时，亲友相追攀。送客东郊道，遨游宿南山。烟尘阻长河，树羽成皋间。回首载酒地，岂无一日还。丈夫贵壮健，惨戚非朱颜。"
    },
    {
        "title": "奉酬薛十二丈判官见赠",
        "paragraph": "忽忽峡中睡，悲风方一醒。西来有好鸟，为我下青冥。羽毛净白雪，惨澹飞云汀。既蒙主人顾，举翮唳孤亭。持以比佳士，及此慰扬舲。清文动哀玉，见道发新硎。欲学鸱夷子，待勒燕山铭。谁重断蛇剑，致君君未听。志在麒麟阁，无心云母屏。卓氏近新寡，豪家朱门扃。相如才调逸，银汉会双星。客来洗粉黛，日暮拾流萤。不是无膏火，劝郎勤六经。老夫自汲涧，野水日泠泠。我叹黑头白，君看银印青。卧病识山鬼，为农知地形。谁矜坐锦帐，苦厌食鱼腥。东西两岸坼，横水注沧溟。碧色忽惆怅，风雷搜百灵。空中右白虎，赤节引娉婷。自云帝里女，噀雨凤凰翎。襄王薄行迹，莫学冷如丁，千秋一拭泪，梦觉有微馨。人生相感动，金石两青荧。丈人但安坐，休辨渭与泾。龙蛇尚格斗，洒血暗郊坰。吾闻聪明主，治国用轻刑。销兵铸农器，今古岁方宁。文王日俭德，俊乂始盈庭。荣华贵少壮，岂食楚江萍。"
    },
    {
        "title": "奉赠射洪李四丈",
        "paragraph": "丈人屋上乌，人好乌亦好。人生意气豁，不在相逢早。南京乱初定，所向邑枯槁。游子无根株，茅斋付秋草。东征下月峡，挂席穷海岛。万里须十金，妻孥未相保。苍茫风尘际，蹭蹬骐驎老。志士怀感伤，心胸已倾倒。"
    },
    {
        "title": "摇落",
        "paragraph": "摇落巫山暮，寒江东北流。烟尘多战鼓，风浪少行舟。鹅费羲之墨，貂馀季子裘。长怀报明主，卧病复高秋。"
    },
    {
        "title": "渼陂行",
        "paragraph": "岑参兄弟皆好奇，携我远来游渼陂。天地黤惨忽异色，波涛万顷堆琉璃。琉璃汗漫泛舟入，事殊兴极忧思集。鼍作鲸吞不复知，恶风白浪何嗟及。主人锦帆相为开，舟子喜甚无氛埃。凫鹥散乱棹讴发，丝管啁啾空翠来。沈竿续蔓深莫测，菱叶荷花静如拭。宛在中流渤澥清，下归无极终南黑。半陂已南纯浸山，动影袅窕冲融间。船舷暝戛云际寺，水面月出蓝田关。此时骊龙亦吐珠，冯夷击鼓群龙趋。湘妃汉女出歌舞，金支翠旗光有无。咫尺但愁雷雨至，苍茫不晓神灵意。少壮几时奈老何，向来哀乐何其多。"
    },
    {
        "title": "赠翰林张四学士",
        "paragraph": "翰林逼华盖，鲸力破沧溟。天上张公子，宫中汉客星。赋诗拾翠殿，佐酒望云亭。紫诰仍兼绾，黄麻似六经。内分金带赤，恩与荔枝青。无复随高凤，空馀泣聚萤。此生任春草，垂老独漂萍。倘忆山阳会，悲歌在一听。"
    },
    {
        "title": "塞芦子",
        "paragraph": "五城何迢迢，迢迢隔河水。边兵尽东征，城内空荆杞。思明割怀卫，秀岩西未已。回略大荒来，崤函盖虚尔。延州秦北户，关防犹可倚。焉得一万人，疾驱塞芦子。岐有薛大夫，旁制山贼起。近闻昆戎徒，为退三百里。芦关扼两寇，深意实在此。谁能叫帝阍，胡行速如鬼。"
    },
    {
        "title": "和贾舍人早朝",
        "paragraph": "五夜漏声催晓箭，九重春色醉仙桃。旌旗日暖龙蛇动，宫殿风微燕雀高。朝罢香烟携满袖，诗成珠玉在挥毫。欲知世掌丝纶美，池上于今有凤毛。"
    },
    {
        "title": "北风",
        "paragraph": "北风破南极，朱凤日威垂。洞庭秋欲雪，鸿雁将安归。十年杀气盛，六合人烟稀。吾慕汉初老，时清犹茹芝。"
    },
    {
        "title": "盐井",
        "paragraph": "卤中草木白，青者官盐烟。官作既有程，煮盐烟在川。汲井岁榾榾，出车日连连。自公斗三百，转致斛六千。君子慎止足，小人苦喧阗。我何良叹嗟，物理固自然。"
    },
    {
        "title": "泥功山",
        "paragraph": "朝行青泥上，暮在青泥中。泥泞非一时，版筑劳人功。不畏道途永，乃将汩没同。白马为铁骊，小儿成老翁。哀猿透却坠，死鹿力所穷。寄语北来人，后来莫匆匆。"
    },
    {
        "title": "阆水歌",
        "paragraph": "嘉陵江色何所似，石黛碧玉相因依。正怜日破浪花出，更复春从沙际归。巴童荡桨欹侧过，水鸡衔鱼来去飞。阆中胜事可肠断，阆州城南天下稀。"
    },
    {
        "title": "负薪行",
        "paragraph": "夔州处女发半华，四十五十无夫家。更遭丧乱嫁不售，一生抱恨堪咨嗟。土风坐男使女立，应当门户女出入。十犹八九负薪归，卖薪得钱应供给。至老双鬟只垂颈，野花山叶银钗并。筋力登危集市门，死生射利兼盐井。面妆首饰杂啼痕，地褊衣寒困石根。若道巫山女粗丑，何得此有昭君村。"
    },
    {
        "title": "对雨",
        "paragraph": "莽莽天涯雨，江边独立时。不愁巴道路，恐湿汉旌旗。雪岭防秋急，绳桥战胜迟。西戎甥舅礼，未敢背恩私。"
    },
    {
        "title": "虢国夫人（一作《张祜集》灵台二首之一）",
        "paragraph": "虢国夫人承主恩，平明骑马入宫门。却嫌脂粉污颜色，淡扫峨眉朝至尊。\r"
    },
    {
        "title": "别李义",
        "paragraph": "神尧十八子，十七王其门。道国洎舒国，督唯亲弟昆。中外贵贱殊，余亦忝诸孙。丈人嗣三叶，之子白玉温。道国继德业，请从丈人论。丈人领宗卿，肃穆古制敦。先朝纳谏诤，直气横乾坤。子建文笔壮，河间经术存。尔克富诗礼，骨清虑不喧。洗然遇知己，谈论淮湖奔。忆昔初见时，小襦绣芳荪。长成忽会面，慰我久疾魂。三峡春冬交，江山云雾昏。正宜且聚集，恨此当离尊。莫怪执杯迟，我衰涕唾烦。重问子何之，西上岷江源。愿子少干谒，蜀都足戎轩。误失将帅意，不如亲故恩。少年早归来，梅花已飞翻。努力慎风水，岂惟数盘飧。猛虎卧在岸，蛟螭出无痕。王子自爱惜，老夫困石根。生别古所嗟，发声为尔吞。"
    },
    {
        "title": "陪王侍御同登东山最高顶，宴姚通泉，晚携酒",
        "paragraph": "姚公美政谁与俦，不减昔时陈太丘。邑中上客有柱史，多暇日陪骢马游。东山高顶罗珍羞，下顾城郭销我忧。清江白日落欲尽，复携美人登彩舟。笛声愤怨哀中流，妙舞逶迤夜未休。灯前往往大鱼出，听曲低昂如有求。三更风起寒浪涌，取乐喧呼觉船重。满空星河光破碎，四座宾客色不动。请公临深莫相违，回船罢酒上马归。人生欢会岂有极，无使霜过沾人衣。"
    },
    {
        "title": "哭韦大夫之晋",
        "paragraph": "凄怆郇瑕色，差池弱冠年。丈人叨礼数，文律早周旋。台阁黄图里，簪裾紫盖边。尊荣真不忝，端雅独翛然。贡喜音容间，冯招病疾缠。南过骇仓卒，北思悄联绵。鵩鸟长沙讳，犀牛蜀郡怜。素车犹恸哭，宝剑谷高悬。汉道中兴盛，韦经亚相传。冲融标世业，磊落映时贤。城府深朱夏，江湖眇霁天。绮楼关树顶，飞旐泛堂前。帟幕疑风燕，笳箫急暮蝉。兴残虚白室，迹断孝廉船。童孺交游尽，喧卑俗事牵。老来多涕泪，情在强诗篇。谁寄方隅理，朝难将帅权。春秋褒贬例，名器重双全。"
    },
    {
        "title": "寄高三十五书记",
        "paragraph": "叹惜高生老，新诗日又多。美名人不及，佳句法如何？主将收才子，崆峒足凯歌。闻君已朱绂，且得慰蹉跎。"
    },
    {
        "title": "过郭代公故宅",
        "paragraph": "豪俊初未遇，其迹或脱略。代公尉通泉，放意何自若。及夫登衮冕，直气森喷薄。磊落见异人，岂伊常情度。定策神龙后，宫中翕清廓。俄顷辨尊亲，指挥存顾托。群公有惭色，王室无削弱。迥出名臣上，丹青照台阁。我行得遗迹，池馆皆疏凿。壮公临事断，顾步涕横落。高咏宝剑篇，神交付冥漠。"
    },
    {
        "title": "送顾八分文学适洪吉州",
        "paragraph": "中郎石经后，八分盖憔悴。顾侯运炉锤，笔力破馀地。昔在开元中，韩蔡同赑屃。玄宗妙其书，是以数子至。御札早流传，揄扬非造次。三人并入直，恩泽各不二。顾于韩蔡内，辨眼工小字。分日示诸王，钩深法更秘。文学与我游，萧疏外声利。追随二十载，浩荡长安醉。高歌卿相宅，文翰飞省寺。视我扬马间，白首不相弃。骅骝入穷巷，必脱黄金辔。一论朋友难，迟暮敢失坠。古来事反覆，相见横涕泗。向者玉珂人，谁是青云器。才尽伤形体，病渴污官位。故旧独依然，时危话颠踬。我甘多病老，子负忧世志。胡为困衣食，颜色少称遂。远作辛苦行，顺从众多意。舟楫无根蒂，蛟鼍好为祟。况兼水贼繁，特戒风飙驶。崩腾戎马际，往往杀长吏。子干东诸侯，劝勉防纵恣。邦以民为本，鱼饥费香饵。请哀疮痍深，告诉皇华使。使臣精所择，进德知历试。恻隐诛求情，固应贤愚异。列士恶苟得，俊杰思自致。赠子猛虎行，出郊载酸鼻。"
    },
    {
        "title": "八月十五夜月二首",
        "paragraph": "满目飞明镜，归心折大刀。转蓬行地远，攀桂仰天高。水路疑霜雪，林栖见羽毛。此时瞻白兔，直欲数秋毫。稍下巫山峡，犹衔白帝城。气沈全浦暗，轮仄半楼明。刁斗皆催晓，蟾蜍且自倾。张弓倚残魄，不独汉家营。"
    },
    {
        "title": "路逢襄扬杨少府入城，戏呈杨四员外绾",
        "paragraph": "寄语杨员外，山寒少茯苓。归来稍暄暖，当为劚青冥。翻动神仙窟，封题鸟兽形。兼将老藤杖，扶汝醉初醒。"
    },
    {
        "title": "晓望",
        "paragraph": "白帝更声尽，阳台曙色分。高峰寒上日，叠岭宿霾云。地坼江帆隐，天清木叶闻。荆扉对麋鹿，应共尔为群。"
    },
    {
        "title": "奉赠鲜于京兆二十韵",
        "paragraph": "王国称多士，贤良复几人。\r异才应间出，爽气必殊伦。\r\r始见张京兆，宜居汉近臣。\r骅骝开道路，雕鹗离风尘。\r\r侯伯知何等，文章实致身。\r奋飞超等级，容易失沈沦。\r\r脱略磻溪钓，操持郢匠斤。\r云霄今已逼，台衮更谁亲。\r\r凤穴雏皆好，龙门客又新。\r义声纷感激，败绩自逡巡。\r\r途远欲何向，天高难重陈。\r学诗犹孺子，乡赋念嘉宾。\r\r不得同晁错，吁嗟后郄诜。\r计疏疑翰墨，时过忆松筠。\r\r献纳纡皇眷，中间谒紫宸。\r且随诸彦集，方觊薄才伸。\r\r破胆遭前政，阴谋独秉钧。\r微生沾忌刻，万事益酸辛。\r\r交合丹青地，恩倾雨露辰。\r有儒愁饿死，早晚报平津。\r\r\r"
    },
    {
        "title": "村雨",
        "paragraph": "雨声传两夜，寒事飒高秋。挈带看朱绂，开箱睹黑裘。世情只益睡，盗贼敢忘忧。松菊新沾洗，茅斋慰远游。"
    },
    {
        "title": "送梓州李使君之任",
        "paragraph": "籍甚黄丞相，能名自颍川。近看除刺史，还喜得吾贤。五马何时到，双鱼会早传。老思筇竹杖，冬要锦衾眠。不作临岐恨，惟听举最先。火云挥汗日，山驿醒心泉。遇害陈公殒，于今蜀道怜。君行射洪县，为我一潸然。"
    },
    {
        "title": "可惜",
        "paragraph": "花飞有底急，老去愿春迟。可惜欢娱地，都非少壮时。宽心应是酒，遣兴莫过诗。此意陶潜解，吾生后汝期。"
    },
    {
        "title": "栀子",
        "paragraph": "栀子比众木，人间诚未多。于身色有用，与道气伤和。红取风霜实，青看雨露柯。无情移得汝，贵在映江波。"
    },
    {
        "title": "空囊",
        "paragraph": "翠柏苦犹食，晨霞高可餐。世人共卤莽，吾道属艰难。不爨井晨冻，无衣床夜寒。囊空恐羞涩，留得一钱看。"
    },
    {
        "title": "畏人",
        "paragraph": "早花随处发，春鸟异方啼。万里清江上，三年落日低。畏人成小筑，褊性合幽栖。门径从榛草，无心走马蹄。"
    },
    {
        "title": "规雁",
        "paragraph": "东来千里客，乱定几年归。肠断江城雁，高高正北飞。"
    },
    {
        "title": "野人送朱樱",
        "paragraph": "西蜀樱桃也自红，野人相赠满筠笼。数回细写愁仍破，万颗匀圆讶许同。忆昨赐沾门下省，退朝擎出大明宫。金盘玉箸无消息，此日尝新任转蓬。"
    },
    {
        "title": "入宅三首（大历二年春，甫自西阁迁赤甲）",
        "paragraph": "奔峭背赤甲，断崖当白盐。客居愧迁次，春酒渐多添。花亚欲移竹，鸟窥新卷帘。衰年不敢恨，胜概欲相兼。乱后居难定，春归客未还。水生鱼复浦，云暖麝香山。半顶梳头白，过眉拄杖斑。相看多使者，一一问函关。宋玉归州宅，云通白帝城。吾人淹老病，旅食岂才名。峡口风常急，江流气不平。只应与儿子，飘转任浮生。"
    },
    {
        "title": "秋野五首",
        "paragraph": "秋野日疏芜，寒江动碧虚。系舟蛮井络，卜宅楚村墟。枣熟从人打，葵荒欲自锄。盘餐老夫食，分减及溪鱼。易识浮生理，难教一物违。水深鱼极乐，林茂鸟知归。吾老甘贫病，荣华有是非。秋风吹几杖，不厌此山薇。礼乐攻吾短，山林引兴长。掉头纱帽仄，曝背竹书光。风落收松子，天寒割蜜房。稀疏小红翠，驻屐近微香。远岸秋沙白，连山晚照红。潜鳞输骇浪，归翼会高风。砧响家家发，樵声个个同。飞霜任青女，赐被隔南宫。身许麒麟画，年衰鸳鹭群。大江秋易盛，空峡夜多闻。径隐千重石，帆留一片云。儿童解蛮语，不必作参军。"
    },
    {
        "title": "客夜",
        "paragraph": "客睡何曾著，秋天不肯明。卷帘残月影，高枕远江声。计拙无衣食，途穷仗友生。老妻书数纸，应悉未归情。"
    },
    {
        "title": "送高司直寻封阆州",
        "paragraph": "丹雀衔书来，暮栖何乡树。骅骝事天子，辛苦在道路。司直非冗官，荒山甚无趣。借问泛舟人，胡为入云雾。与子姻娅间，既亲亦有故。万里长江边，邂逅一相遇。长卿消渴再，公干沉绵屡。清谈慰老夫，开卷得佳句。时见文章士，欣然澹情素。伏枕闻别离，畴能忍漂寓。良会苦短促，溪行水奔注。熊罴咆空林，游子慎驰骛。西谒巴中侯，艰险如跬步。主人不世才，先帝常特顾。拔为天军佐，崇大王法度。淮海生清风，南翁尚思慕。公宫造广厦，木石乃无数。初闻伐松柏，犹卧天一柱。我瘦书不成，成字读亦误。为我问故人，劳心练征戍。"
    },
    {
        "title": "咏怀二首",
        "paragraph": "人生贵是男，丈夫重天机。未达善一身，得志行所为。嗟余竟轗轲，将老逢艰危。胡雏逼神器，逆节同所归。河雒化为血，公侯草间啼。西京复陷没，翠盖蒙尘飞。万姓悲赤子，两宫弃紫微。倏忽向二纪，奸雄多是非。本朝再树立，未及贞观时。日给在军储，上官督有司。高贤迫形势，岂暇相扶持。疲苶苟怀策，栖屑无所施。先王实罪己，愁痛正为兹。岁月不我与，蹉跎病于斯。夜看丰城气，回首蛟龙池。齿发已自料，意深陈苦词。邦危坏法则，圣远益愁慕。飘飖桂水游，怅望苍梧暮。潜鱼不衔钩，走鹿无反顾。皦皦幽旷心，拳拳异平素。衣食相拘阂，朋知限流寓。风涛上春沙，千里侵江树。逆行少吉日，时节空复度。井灶任尘埃，舟航烦数具。牵缠加老病，琐细隘俗务。万古一死生，胡为足名数。多忧污桃源，拙计泥铜柱。未辞炎瘴毒，摆落跋涉惧。虎狼窥中原，焉得所历住。葛洪及许靖，避世常此路。贤愚诚等差，自爱各驰骛。羸瘠且如何，魄夺针灸屡。拥滞僮仆慵，稽留篙师怒。终当挂帆席，天意难告诉。南为祝融客，勉强亲杖屦。结托老人星，罗浮展衰步。"
    },
    {
        "title": "去矣行",
        "paragraph": "君不见鞲上鹰，一饱即飞掣！焉能作堂上燕，衔泥附炎热。野人旷荡无靦颜，岂可久在王侯间。未试囊中餐玉法，明朝且入蓝田山。"
    },
    {
        "title": "江梅",
        "paragraph": "梅蕊腊前破，梅花年后多。绝知春意好，最奈客愁何。雪树元同色，江风亦自波。故园不可见，巫岫郁嵯峨。"
    },
    {
        "title": "岁晏行",
        "paragraph": "岁云暮矣多北风，潇湘洞庭白雪中。渔父天寒网罟冻，莫徭射雁鸣桑弓。去年米贵阙军食，今年米贱大伤农。高马达官厌酒肉，此辈杼轴茅茨空。楚人重鱼不重鸟，汝休枉杀南飞鸿。况闻处处鬻男女，割慈忍爱还租庸。往日用钱捉私铸，今许铅锡和青铜。刻泥为之最易得，好恶不合长相蒙。万国城头吹画角，此曲哀怨何时终。"
    },
    {
        "title": "冬日有怀李白",
        "paragraph": "寂寞书斋里，终朝独尔思。更寻嘉树传，不忘角弓诗。短褐风霜入，还丹日月迟。未因乘兴去，空有鹿门期。"
    },
    {
        "title": "晨雨",
        "paragraph": "小雨晨光内，初来叶上闻。雾交才洒地，风逆旋随云。暂起柴荆色，轻沾鸟兽群。麝香山一半，亭午未全分。"
    },
    {
        "title": "水阁朝霁，奉简严云安（一作云安严明府）",
        "paragraph": "东城抱春岑，江阁邻石面。崔嵬晨云白，朝旭射芳甸。雨槛卧花丛，风床展书卷。钩帘宿鹭起，丸药流莺啭。呼婢取酒壶，续儿诵文选。晚交严明府，矧此数相见。"
    },
    {
        "title": "赠李八秘书别三十韵",
        "paragraph": "往时中补右，扈跸上元初。反气凌行在，妖星下直庐。六龙瞻汉阙，万骑略姚墟。玄朔回天步，神都忆帝车。一戎才汗马，百姓免为鱼。通籍蟠螭印，差肩列凤舆。事殊迎代邸，喜异赏朱虚。寇盗方归顺，乾坤欲晏如。不才同补衮，奉诏许牵裾。鸳鹭叨云阁，麒麟滞玉除。文园多病后，中散旧交疏。飘泊哀相见，平生意有馀。风烟巫峡远，台榭楚宫虚。触目非论故，新文尚起予。清秋凋碧柳，别浦落红蕖。消息多旗帜，经过叹里闾。战连唇齿国，军急羽毛书。幕府筹频问，山家药正锄。台星入朝谒，使节有吹嘘。西蜀灾长弭，南翁愤始摅。对扬抏士卒，干没费仓储。势藉兵须用，功无礼忽诸。御鞍金騕褭，宫砚玉蟾蜍。拜舞银钩落，恩波锦帕舒。此行非不济，良友昔相于。去旆依颜色，沿流想疾徐。沈绵疲井臼，倚薄似樵渔。乞米烦佳客，钞诗听小胥。杜陵斜晚照，潏水带寒淤。莫话清溪发，萧萧白映梳。"
    },
    {
        "title": "送韦讽上阆州录事参军",
        "paragraph": "国步犹艰难，兵革未衰息。万方哀嗷嗷，十载供军食。庶官务割剥，不暇忧反侧。诛求何多门，贤者贵为德。韦生富春秋，洞彻有清识。操持纪纲地，喜见朱丝直。当令豪夺吏，自此无颜色。必若救疮痍，先应去蟊贼。挥泪临大江，高天意凄恻。行行树佳政，慰我深相忆。"
    },
    {
        "title": "奉陪赠附马韦曲二首",
        "paragraph": "韦曲花无赖，家家恼杀人。绿尊虽尽日，白发好禁春。石角钩衣破，藤枝刺眼新。何时占丛竹，头戴小乌巾。野寺垂杨里，春畦乱水间。美花多映竹，好鸟不归山。城郭终何事，风尘岂驻颜。谁能共公子，薄暮欲俱还。"
    },
    {
        "title": "一室",
        "paragraph": "一室他乡远，空林暮景悬。正愁闻塞笛，独立见江船。巴蜀来多病，荆蛮去几年。应同王粲宅，留井岘山前。"
    },
    {
        "title": "遣闷奉呈严公二十韵",
        "paragraph": "白水鱼竿客，清秋鹤发翁。胡为来幕下，只合在舟中。黄卷真如律，青袍也自公。老妻忧坐痹，幼女问头风。平地专欹倒，分曹失异同。礼甘衰力就，义忝上官通。畴昔论诗早，光辉仗钺雄。宽容存性拙，剪拂念途穷。露裛思藤架，烟霏想桂丛。信然龟触网，直作鸟窥笼。西岭纡村北，南江绕舍东。竹皮寒旧翠，椒实雨新红。浪簸船应坼，杯干瓮即空。藩篱生野径，斤斧任樵童。束缚酬知己，蹉跎效小忠。周防期稍稍，太简遂匆匆。晓入朱扉启，昏归画角终。不成寻别业，未敢息微躬。乌鹊愁银汉，驽骀怕锦幪。会希全物色，时放倚梧桐。"
    },
    {
        "title": "石笋行",
        "paragraph": "君不见益州城西门，陌上石笋双高蹲。古来相传是海眼，苔藓蚀尽波涛痕。雨多往往得瑟瑟，此事恍惚难明论。恐是昔时卿相墓，立石为表今仍存。惜哉俗态好蒙蔽，亦如小臣媚至尊。政化错迕失大体，坐看倾危受厚恩。嗟尔石笋擅虚名，后来未识犹骏奔。安得壮士掷天外，使人不疑见本根。"
    },
    {
        "title": "阆州东楼筵，奉送十一舅往青城县，得昏字",
        "paragraph": "曾城有高楼，制古丹雘存。迢迢百馀尺，豁达开四门。虽有车马客，而无人世喧。游目俯大江，列筵慰别魂。是时秋冬交，节往颜色昏。天寒鸟兽休，霜露在草根。今我送舅氏，万感集清尊。岂伊山川间，回首盗贼繁。高贤意不暇，王命久崩奔。临风欲恸哭，声出已复吞。"
    },
    {
        "title": "猿",
        "paragraph": "袅袅啼虚壁，萧萧挂冷枝。艰难人不见，隐见尔如知。惯习元从众，全生或用奇。前林腾每及，父子莫相离。"
    },
    {
        "title": "自阆州领妻子却赴蜀山行三首",
        "paragraph": "汩汩避群盗，悠悠经十年。不成向南国，复作游西川。物役水虚照，魂伤山寂然。我生无倚著，尽室畏途边。长林偃风色，回复意犹迷。衫裛翠微润，马衔青草嘶。栈悬斜避石，桥断却寻溪。何日干戈尽，飘飘愧老妻。行色递隐见，人烟时有无。仆夫穿竹语，稚子入云呼。转石惊魑魅，抨弓落狖鼯。真供一笑乐，似欲慰穷途。"
    },
    {
        "title": "暮归",
        "paragraph": "霜黄碧梧白鹤栖，城上击柝复乌啼。客子入门月皎皎，谁家捣练风凄凄。南渡桂水阙舟楫，北归秦川多鼓鼙。年过半百不称意，明日看云还杖藜。"
    },
    {
        "title": "哭王彭州抡",
        "paragraph": "执友惊沦没，斯人已寂寥。新文生沈谢，异骨降松乔。北部初高选，东堂早见招。蛟龙缠倚剑，鸾凤夹吹箫。历职汉庭久，中年胡马骄。兵戈闇两观，宠辱事三朝。蜀路江干窄，彭门地里遥。解龟生碧草，谏猎阻清霄。顷壮戎麾出，叨陪幕府要。将军临气候，猛士塞风飙。井漏泉谁汲，烽疏火不烧。前筹自多暇，隐几接终朝。翠石俄双表，寒松竟后凋。赠诗焉敢坠，染翰欲无聊。再哭经过罢，离魂去住销。之官方玉折，寄葬与萍漂。旷望渥洼道，霏微河汉桥。夫人先即世，令子各清标。巫峡长云雨，秦城近斗杓。冯唐毛发白，归兴日萧萧。"
    },
    {
        "title": "徐步",
        "paragraph": "整履步青芜，荒庭日欲晡。芹泥随燕觜，花蕊上蜂须。把酒从衣湿，吟诗信杖扶。敢论才见忌，实有醉如愚。"
    },
    {
        "title": "吹笛",
        "paragraph": "吹笛秋山风月清，谁家巧作断肠声。风飘律吕相和切，月傍关山几处明。胡骑中宵堪北走，武陵一曲想南征。故园杨柳今摇落，何得愁中曲尽生。"
    },
    {
        "title": "李潮八分小篆歌",
        "paragraph": "苍颉鸟迹既茫昧，字体变化如浮云。陈仓石鼓又已讹，大小二篆生八分。秦有李斯汉蔡邕，中间作者寂不闻。峄山之碑野火焚，枣木传刻肥失真。苦县光和尚骨立，书贵瘦硬方通神。惜哉李蔡不复得，吾甥李潮下笔亲。尚书韩择木，骑曹蔡有邻。开元已来数八分，潮也奄有二子成三人。况潮小篆逼秦相，快剑长戟森相向。八分一字直百金，蛟龙盘拏肉屈强。吴郡张颠夸草书，草书非古空雄壮。岂如吾甥不流宕，丞相中郎丈人行。巴东逢李潮，逾月求我歌。我今衰老才力薄，潮乎潮乎奈汝何。"
    },
    {
        "title": "槐叶冷淘",
        "paragraph": "青青高槐叶，采掇付中厨。新面来近市，汁滓宛相俱。入鼎资过熟，加餐愁欲无。碧鲜俱照箸，香饭兼苞芦。经齿冷于雪，劝人投此珠。愿随金騕褭，走置锦屠苏。路远思恐泥，兴深终不渝。献芹则小小，荐藻明区区。万里露寒殿，开冰清玉壶。君王纳凉晚，此味亦时须。"
    },
    {
        "title": "雨不绝",
        "paragraph": "鸣雨既过渐细微，映空摇飏如丝飞。阶前短草泥不乱，院里长条风乍稀。舞石旋应将乳子，行云莫自湿仙衣。眼边江舸何匆促，未待安流逆浪归。"
    },
    {
        "title": "姜楚公画角鹰歌",
        "paragraph": "楚公画鹰鹰戴角，杀气森森到幽朔。观者贪愁掣臂飞，画师不是无心学。此鹰写真在左绵，却嗟真骨遂虚传。梁间燕雀休惊怕，亦未抟空上九天。"
    },
    {
        "title": "夜",
        "paragraph": "绝岸风威动，寒房烛影微。岭猿霜外宿，江鸟夜深飞。独坐亲雄剑，哀歌叹短衣。烟尘绕阊阖，白首壮心违。"
    },
    {
        "title": "复愁十二首",
        "paragraph": "人烟生处僻，虎迹过新蹄。野鹘翻窥草，村船逆上溪。钓艇收缗尽，昏鸦接翅归。月生初学扇，云细不成衣。万国尚防寇，故园今若何。昔归相识少，早已战场多。身觉省郎在，家须农事归。年深荒草径，老恐失柴扉。金丝镂箭镞，皂尾制旗竿。一自风尘起，犹嗟行路难。胡虏何曾盛，干戈不肯休。闾阎听小子，谈话觅封侯。贞观铜牙弩，开元锦兽张。花门小前好，此物弃沙场。今日翔麟马，先宜驾鼓车。无劳问河北，诸将觉荣华。任转江淮粟，休添苑囿兵。由来貔虎士，不满凤凰城。江上亦秋色，火云终不移。巫山犹锦树，南国且黄鹂。每恨陶彭泽，无钱对菊花。如今九日至，自觉酒须赊。病减诗仍拙，吟多意有馀。莫看江总老，犹被赏时鱼。"
    },
    {
        "title": "遣兴三首",
        "paragraph": "我今日夜忧，诸弟各异方。不知死与生，何况道路长。避寇一分散，饥寒永相望。岂无柴门归？欲出畏虎狼。仰看云中雁，禽鸟亦有行。蓬生非无根，漂荡随高风。天寒落万里，不复归本丛。客子念故宅，三年门巷空。怅望但烽火，戎车满关东。生涯能几何，常在羁旅中！昔在洛阳时，亲友相追攀。送客东郊道，遨游宿南山。烟尘阻长河，树羽成皋间。回首载酒地，岂无一日还？丈夫贵壮健，惨戚非朱颜。"
    },
    {
        "title": "将赴荆南，寄别李剑州",
        "paragraph": "使君高义驱今古，寥落三年坐剑州。但见文翁能化俗，焉知李广未封侯。路经滟滪双蓬鬓，天入沧浪一钓舟。戎马相逢更何日，春风回首仲宣楼。"
    },
    {
        "title": "阙题",
        "paragraph": "三月雪连夜，未应伤物华。只缘春欲尽，留著伴梨花。"
    },
    {
        "title": "送李校书二十六韵",
        "paragraph": "代北有豪鹰，生子毛尽赤。渥洼骐骥儿，尤异是龙脊。李舟名父子，清峻流辈伯。人间好少年，不必须白晰。十五富文史，十八足宾客。十九授校书，二十声辉赫。众中每一见，使我潜动魄。自恐二男儿，辛勤养无益。乾元元年春，万姓始安宅。舟也衣彩衣，告我欲远适。倚门固有望，敛衽就行役。南登吟白华，已见楚山碧。蔼蔼咸阳都，冠盖日云积。何时太夫人，堂上会亲戚。汝翁草明光，天子正前席。归期岂烂漫，别意终感激。顾我蓬屋姿，谬通金闺籍。小来习性懒，晚节慵转剧。每愁悔吝作，如觉天地窄。羡君齿发新，行己能夕惕。临岐意颇切，对酒不能吃。回身视绿野，惨澹如荒泽。老雁春忍饥，哀号待枯麦。时哉高飞燕，绚练新羽翮。长云湿褒斜，汉水饶巨石。无令轩车迟，衰疾悲夙昔。"
    },
    {
        "title": "送韦十六评事充同谷郡防御判官",
        "paragraph": "昔没贼中时，潜与子同游。今归行在所，王事有去留。逼侧兵马间，主忧急良筹。子虽躯干小，老气横九州。挺身艰难际，张目视寇雠。朝廷壮其节，奉诏令参谋。銮舆驻凤翔，同谷为咽喉。西扼弱水道，南镇枹罕陬。此邦承平日，剽劫吏所羞。况乃胡未灭，控带莽悠悠。府中韦使君，道足示怀柔。令侄才俊茂，二美又何求。受词太白脚，走马仇池头。古色沙土裂，积阴雪云稠。羌父豪猪靴，羌儿青兕裘。吹角向月窟，苍山旌旆愁。鸟惊出死树，龙怒拔老湫。古来无人境，今代横戈矛。伤哉文儒士，愤激驰林丘。中原正格斗，后会何缘由。百年赋命定，岂料沉与浮。且复恋良友，握手步道周。论兵远壑净，亦可纵冥搜。题诗得秀句，札翰时相投。"
    },
    {
        "title": "遣兴三首",
        "paragraph": "下马古战场，四顾但茫然。风悲浮云去，黄叶坠我前。朽骨穴蝼蚁，又为蔓草缠。故老行叹息，今人尚开边。汉虏互胜负，封疆不常全。安得廉耻将，三军同晏眠。高秋登塞山，南望马邑州。降虏东击胡，壮健尽不留。穹庐莽牢落，上有行云愁。老弱哭道路，愿闻甲兵休。邺中事反覆，死人积如丘。诸将已茅土，载驱谁与谋。丰年孰云迟，甘泽不在早。耕田秋雨足，禾黍已映道。春苗九月交，颜色同日老。劝汝衡门士，忽悲尚枯槁。时来展材力，先后无丑好。但讶鹿皮翁，忘机对芳草。"
    },
    {
        "title": "江上",
        "paragraph": "江上日多雨，萧萧荆楚秋。高风下木叶，永夜揽貂裘。勋业频看镜，行藏独倚楼。时危思报主，衰谢不能休。"
    },
    {
        "title": "题张氏隐居二首",
        "paragraph": "春山无伴独相求，伐木丁丁山更幽。涧道馀寒历冰雪，石门斜日到林丘。不贪夜识金银气，远害朝看麋鹿游。乘兴杳然迷出处，对君疑是泛虚舟。之子时相见，邀人晚兴留。霁潭鳣发发，春草鹿呦呦。杜酒偏劳劝，张梨不外求。前村山路险，归醉每无愁。"
    },
    {
        "title": "承闻河北诸节度入朝欢喜口号绝句十二首",
        "paragraph": "禄山作逆降天诛，更有思明亦已无。汹汹人寰犹不定，时时斗战欲何须。社稷苍生计必安，蛮夷杂种错相干。周宣汉武今王是，孝子忠臣后代看。喧喧道路多歌谣，河北将军尽入朝。始是乾坤王室正，却交江汉客魂销。不道诸公无表来，茫然庶事遣人猜。拥兵相学干戈锐，使者徒劳百万回。鸣玉锵金尽正臣，修文偃武不无人。兴王会静妖氛气，圣寿宜过一万春。英雄见事若通神，圣哲为心小一身。燕赵休矜出佳丽，宫闱不拟选才人。抱病江天白首郎，空山楼阁暮春光。衣冠是日朝天子，草奏何时入帝乡。澶漫山东一百州，削成如桉抱青丘。苞茅重入归关内，王祭还供尽海头。东逾辽水北滹沱，星象风云喜共和。紫气关临天地阔，黄金台贮俊贤多。渔阳突骑邯郸儿，酒酣并辔金鞭垂。意气即归双阙舞，雄豪复遣五陵知。李相将军拥蓟门，白头虽老赤心存。竟能尽说诸侯入，知有从来天子尊。十二年来多战场，天威已息阵堂堂。神灵汉代中兴主，功业汾阳异姓王。"
    },
    {
        "title": "龙门",
        "paragraph": "龙门横野断，驿树出城来。气色皇居近，金银佛寺开。往还时屡改，川陆日悠哉！相阅征途上，生涯尽几回？"
    },
    {
        "title": "夔州歌十绝句",
        "paragraph": "中巴之东巴东山，江水开辟流其间。白帝高为三峡镇，夔州险过百牢关。白帝夔州各异城，蜀江楚峡混殊名。英雄割据非天意，霸主并吞在物情。群雄竞起问前朝，王者无外见今朝。比讶渔阳结怨恨，元听舜日旧箫韶。赤甲白盐俱刺天，闾阎缭绕接山巅。枫林橘树丹青合，复道重楼锦绣悬。瀼东瀼西一万家，江北江南春冬花。背飞鹤子遗琼蕊，相趁凫雏入蒋牙。东屯稻畦一百顷，北有涧水通青苗。晴浴狎鸥分处处，雨随神女下朝朝。蜀麻吴盐自古通，万斛之舟行若风。长年三老长歌里，白昼摊钱高浪中。忆昔咸阳都市合，山水之图张卖时。巫峡曾经宝屏见，楚宫犹对碧峰疑。武侯祠堂不可忘，中有松柏参天长。干戈满地客愁破，云日如火炎天凉。阆风玄圃与蓬壶，中有高堂天下无。借问夔州压何处，峡门江腹拥城隅。"
    },
    {
        "title": "晦日寻崔戢李封",
        "paragraph": "朝光入瓮牖，尸寝惊敝裘。起行视天宇，春气渐和柔。兴来不暇懒，今晨梳我头。出门无所待，徒步觉自由。杖藜复恣意，免值公与侯。晚定崔李交，会心真罕俦。每过得酒倾，二宅可淹留。喜结仁里欢，况因令节求。李生园欲荒，旧竹颇修修。引客看扫除，随时成献酬。崔侯初筵色，已畏空尊愁。未知天下士，至性有此否。草牙既青出，蜂声亦暖游。思见农器陈，何当甲兵休。上古葛天民，不贻黄屋忧。至今阮籍等，熟醉为身谋。威凤高其翔，长鲸吞九洲。地轴为之翻，百川皆乱流。当歌欲一放，泪下恐莫收。浊醪有妙理，庶用慰沈浮。"
    },
    {
        "title": "岁暮",
        "paragraph": "岁暮远为客，边隅还用兵。烟尘犯雪岭，鼓角动江城。天地日流血，朝廷谁请缨。济时敢爱死，寂寞壮心惊。"
    },
    {
        "title": "梅雨",
        "paragraph": "南京犀浦道，四月熟黄梅。湛湛长江去，冥冥细雨来。茅茨疏易湿，云雾密难开。竟日蛟龙喜，盘涡与岸回。\r"
    },
    {
        "title": "春水",
        "paragraph": "三月桃花浪，江流复旧痕。朝来没沙尾，碧色动柴门。接缕垂芳饵，连筒灌小园。已添无数鸟，争浴故相喧。"
    },
    {
        "title": "和裴迪登蜀州东亭送客逢早梅相忆见寄",
        "paragraph": "东阁官梅动诗兴，还如何逊在扬州。此时对雪遥相忆，送客逢春可自由。幸不折来伤岁暮，若为看去乱乡愁。江边一树垂垂发，朝夕催人自白头。"
    },
    {
        "title": "三川观水涨二十韵",
        "paragraph": "我经华原来，不复见平陆。北上唯土山，连山走穷谷。火云无时出，飞电常在目。自多穷岫雨，行潦相豗蹙。蓊匌川气黄，群流会空曲。清晨望高浪，忽谓阴崖踣。恐泥窜蛟龙，登危聚麋鹿。枯查卷拔树，礧磈共充塞。声吹鬼神下，势阅人代速。不有万穴归，何以尊四渎。及观泉源涨，反惧江海覆。漂沙坼岸去，漱壑松柏秃。乘陵破山门，回斡裂地轴。交洛赴洪河，及关岂信宿。应沈数州没，如听万室哭。秽浊殊未清，风涛怒犹蓄。何时通舟车，阴气不黪黩。浮生有荡汩，吾道正羁束。人寰难容身，石壁滑侧足。云雷此不已，艰险路更跼。普天无川梁，欲济愿水缩。因悲中林士，未脱众鱼腹。举头向苍天，安得骑鸿鹄。"
    },
    {
        "title": "喜达行在所三首",
        "paragraph": "西忆岐阳信，无人遂却回。眼穿当落日，心死著寒灰。雾树行相引，莲峰望忽开。所亲惊老瘦，辛苦贼中来。愁思胡笳夕，凄凉汉苑春。生还今日事，间道暂时人。司隶章初睹，南阳气已新。喜心翻倒极，呜咽泪沾巾。死去凭谁报，归来始自怜。犹瞻太白雪，喜遇武功天。影静千官里，心苏七校前。今朝汉社稷，新数中兴年。"
    },
    {
        "title": "喜晴",
        "paragraph": "皇天久不雨，既雨晴亦佳。出郭眺西郊，肃肃春增华。青荧陵陂麦，窈窕桃李花。春夏各有实，我饥岂无涯。干戈虽横放，惨澹斗龙蛇。甘泽不犹愈，且耕今未赊。丈夫则带甲，妇女终在家。力难及黍稷，得种菜与麻。千载商山芝，往者东门瓜。其人骨已朽，此道谁疵瑕。英贤遇轗轲，远引蟠泥沙。顾惭昧所适，回首白日斜。汉阴有鹿门，沧海有灵查。焉能学众口，咄咄空咨嗟！"
    },
    {
        "title": "天育骠骑歌",
        "paragraph": "吾闻天子之马走千里，今之画图无乃是。是何意态雄且杰，骏尾萧梢朔风起。毛为绿缥两耳黄，眼有紫焰双瞳方。矫矫龙性合变化，卓立天骨森开张。伊昔太仆张景顺，监牧攻驹阅清峻。遂令大奴守天育，别养骥子怜神俊。当时四十万匹马，张公叹其材尽下。故独写真传世人，见之座右久更新。年多物化空形影，呜呼健步无由骋。如今岂无騕褭与骅骝，时无王良伯乐死即休。"
    },
    {
        "title": "行次昭陵",
        "paragraph": "旧俗疲庸主，群雄问独夫。谶归龙凤质，威定虎狼都。天属尊尧典，神功协禹谟。风云随绝足，日月继高衢。文物多师古，朝廷半老儒。直词宁戮辱，贤路不崎岖。往者灾犹降，苍生喘未苏。指麾安率土，荡涤抚洪炉。壮士悲陵邑，幽人拜鼎湖。玉衣晨自举，铁马汗常趋。松柏瞻虚殿，尘沙立暝途。寂寥开国日，流恨满山隅。"
    },
    {
        "title": "木皮岭",
        "paragraph": "首路栗亭西，尚想凤凰村。季冬携童稚，辛苦赴蜀门。南登木皮岭，艰险不易论。汗流被我体，祁寒为之暄。远岫争辅佐，千岩自崩奔。始知五岳外，别有他山尊。仰干塞大明，俯入裂厚坤。再闻虎豹斗，屡跼风水昏。高有废阁道，摧折如短辕。下有冬青林，石上走长根。西崖特秀发，焕若灵芝繁。润聚金碧气，清无沙土痕。忆观昆仑图，目击悬圃存。对此欲何适，默伤垂老魂。"
    },
    {
        "title": "雷",
        "paragraph": "巫峡中宵动，沧江十月雷。龙蛇不成蛰，天地划争回。却碾空山过，深蟠绝壁来。何须妒云雨，霹雳楚王台。"
    },
    {
        "title": "腊日",
        "paragraph": "腊日常年暖尚遥，今年腊日冻全消。侵陵雪色还萱草，漏泄春光有柳条。纵酒欲谋良夜醉，还家初散紫宸朝。口脂面药随恩泽，翠管银罂下九霄。"
    },
    {
        "title": "曲江对雨",
        "paragraph": "城上春云覆苑墙，江亭晚色静年芳。林花著雨燕脂落，水荇牵风翠带长。龙武新军深驻辇，芙蓉别殿谩焚香。何时诏此金钱会，暂醉佳人锦瑟旁。"
    },
    {
        "title": "绝句三首",
        "paragraph": "闻道巴山里，春船正好行。都将百年兴，一望九江城。水槛温江口，茅堂石笋西。移船先主庙，洗药浣沙溪。设道春来好，狂风大放颠。吹花随水去，翻却钓鱼船。"
    },
    {
        "title": "独坐",
        "paragraph": "悲愁回白首，倚杖背孤城。江敛洲渚出，天虚风物清。沧溟服衰谢，朱绂负平生。仰羡黄昏鸟，投林羽翮轻。"
    },
    {
        "title": "至德二载，甫自京金光门出间道归凤翔。....",
        "paragraph": "此道昔归顺，西郊胡正繁。至今残破胆，应有未招魂。近得归京邑，移官岂至尊。无才日衰老，驻马望千门。"
    },
    {
        "title": "落日",
        "paragraph": "落日在帘钩，溪边春事幽。芳菲缘岸圃，樵爨倚滩舟。啅雀争枝坠，飞虫满院游。浊醪谁造汝，一酌散千忧。"
    },
    {
        "title": "送率府程录还乡",
        "paragraph": "鄙夫行衰谢，抱病昏妄集。常时往还人，记一不识十。程侯晚相遇，与语才杰立。熏然耳目开，颇觉聪明入。千载得鲍叔，末契有所及。意钟老柏青，义动修蛇蛰。若人可数见，慰我垂白泣。告别无淹晷，百忧复相袭。内愧突不黔，庶羞以赒给。素丝挈长鱼，碧酒随玉粒。途穷见交态，世梗悲路涩。东风吹春冰，泱莽后土湿。念君惜羽翮，既饱更思戢。莫作翻云鹘，闻呼向禽急。"
    },
    {
        "title": "龙门镇",
        "paragraph": "细泉兼轻冰，沮洳栈道湿。不辞辛苦行，迫此短景急。石门雪云隘，古镇峰峦集。旌竿暮惨澹，风水白刃涩。胡马屯成皋，防虞此何及。嗟尔远戍人，山寒夜中泣。"
    },
    {
        "title": "渡江",
        "paragraph": "春江不可渡，二月已风涛。舟楫欹斜疾，鱼龙偃卧高。渚花兼素锦，汀草乱青袍。戏问垂纶客，悠悠见汝曹。"
    },
    {
        "title": "早发",
        "paragraph": "有求常百虑，斯文亦吾病。以兹朋故多，穷老驱驰并。早行篙师怠，席挂风不正。昔人戒垂堂，今则奚奔命。涛翻黑蛟跃，日出黄雾映。烦促瘴岂侵，颓倚睡未醒。仆夫问盥栉，暮颜靦青镜。随意簪葛巾，仰惭林花盛。侧闻夜来寇，幸喜囊中净。艰危作远客，干请伤直性。薇蕨饿首阳，粟马资历聘。贱子欲适从，疑误此二柄。"
    },
    {
        "title": "九日寄岑参",
        "paragraph": "出门复入门，两脚但如旧。所向泥活活，思君令人瘦。沉吟坐西轩，饮食错昏昼。寸步曲江头，难为一相就。吁嗟呼苍生，稼穑不可救。安得诛云师，畴能补天漏。大明韬日月，旷野号禽兽。君子强逶迤，小人困驰骤。维南有崇山，恐与川浸溜。是节东篱菊，纷披为谁秀。岑生多新诗，性亦嗜醇酎。采采黄金花，何由满衣袖。"
    },
    {
        "title": "缚鸡行",
        "paragraph": "小奴缚鸡向市卖，鸡被缚急相喧争。家中厌鸡食虫蚁，不知鸡卖还遭烹。虫鸡于人何厚薄，我斥奴人解其缚。鸡虫得失无了时，注目寒江倚山阁。\r"
    },
    {
        "title": "骢马行",
        "paragraph": "邓公马癖人共知，初得花骢大宛种。夙昔传闻思一见，牵来左右神皆竦。雄姿逸态何崷崒，顾影骄嘶自矜宠。隅目青荧夹镜悬，肉骏碨礌连钱动。朝来久试华轩下，未觉千金满高价。赤汗微生白雪毛，银鞍却覆香罗帕。卿家旧赐公取之，天厩真龙此其亚。昼洗须腾泾渭深，朝趋可刷幽并夜。吾闻良骥老始成，此马数年人更惊。岂有四蹄疾于鸟，不与八骏俱先鸣。时俗造次那得致，云雾晦冥方降精。近闻下诏喧都邑，肯使骐驎地上行。"
    },
    {
        "title": "解忧",
        "paragraph": "减米散同舟，路难思共济。向来云涛盘，众力亦不细。呀坑瞥眼过，飞橹本无蒂。得失瞬息间，致远宜恐泥。百虑视安危，分明曩贤计。兹理庶可广，拳拳期勿替。"
    },
    {
        "title": "三绝句",
        "paragraph": "前年渝州杀刺史，今年开州杀刺史。群盗相随剧虎狼，食人更肯留妻子。二十一家同入蜀，惟残一人出骆谷。自说二女啮臂时，回头却向秦云哭。殿前兵马虽骁雄，纵暴略与羌浑同。闻道杀人汉水上，妇女多在官军中。"
    },
    {
        "title": "题玄武禅师屋壁",
        "paragraph": "何年顾虎头，满壁画瀛州。赤日石林气，青天江海流。锡飞常近鹤，杯度不惊鸥。似得庐山路，真随惠远游。"
    },
    {
        "title": "题郪县郭三十二明府茅屋壁",
        "paragraph": "江头且系船，为尔独相怜。云散灌坛雨，春青彭泽田。频惊适小国，一拟问高天。别后巴东路，逢人问几贤。"
    },
    {
        "title": "晴二首",
        "paragraph": "久雨巫山暗，新晴锦绣文。碧知湖外草，红见海东云。竟日莺相和，摩霄鹤数群。野花干更落，风处急纷纷。啼乌争引子，鸣鹤不归林。下食遭泥去，高飞恨久阴。雨声冲塞尽，日气射江深。回首周南客，驱驰魏阙心。"
    },
    {
        "title": "独坐二首",
        "paragraph": "竟日雨冥冥，双崖洗更青。水花寒落岸，山鸟暮过庭。暖老须燕玉，充饥忆楚萍。胡笳在楼上，哀怨不堪听。白狗斜临北，黄牛更在东。峡云常照夜，江月会兼风。晒药安垂老，应门试小童。亦知行不逮，苦恨耳多聋。"
    },
    {
        "title": "重经昭陵",
        "paragraph": "草昧英雄起，讴歌历数归。风尘三尺剑，社稷一戎衣。翼亮贞文德，丕承戢武威。圣图天广大，宗祀日光辉。陵寝盘空曲，熊罴守翠微。再窥松柏路，还见五云飞。"
    },
    {
        "title": "巴西闻收宫阙，送班司马入京",
        "paragraph": "闻道收宗庙，鸣銮自陕归。倾都看黄屋，正殿引朱衣。剑外春天远，巴西敕使稀。念君经世乱，匹马向王畿。群盗至今日，先朝忝从臣。叹君能恋主，久客羡归秦。黄阁长司谏，丹墀有故人。向来论社稷，为话涕沾巾。"
    },
    {
        "title": "酬孟云卿",
        "paragraph": "乐极伤头白，更长爱烛红。相逢难衮衮，告别莫匆匆。但恐天河落，宁辞酒盏空。明朝牵世务，挥泪各西东。"
    },
    {
        "title": "送贾阁老出汝州",
        "paragraph": "西掖梧桐树，空留一院阴。艰难归故里，去住损春心。宫殿青门隔，云山紫逻深。人生五马贵，莫受二毛侵。"
    },
    {
        "title": "陪李七司马皂江上观造竹桥，即日成，往来之",
        "paragraph": "伐竹为桥结构同，褰裳不涉往来通。天寒白鹤归华表，日落青龙见水中。顾我老非题柱客，知君才是济川功。合欢却笑千年事，驱石何时到海东。把烛成桥夜，回舟坐客时。天高云去尽，江迥月来迟。衰谢多扶病，招邀屡有期。异方乘此兴，乐罢不无悲。"
    },
    {
        "title": "朝二首",
        "paragraph": "清旭楚宫南，霜空万岭含。野人时独往，云木晓相参。俊鹘无声过，饥乌下食贪。病身终不动，摇落任江潭。浦帆晨初发，郊扉冷未开。村疏黄叶坠，野静白鸥来。础润休全湿，云晴欲半回。巫山冬可怪，昨夜有奔雷。"
    },
    {
        "title": "寄张十二山人彪三十韵",
        "paragraph": "独卧嵩阳客，三违颍水春。艰难随老母，惨澹向时人。谢氏寻山屐，陶公漉酒巾。群凶弥宇宙，此物在风尘。历下辞姜被，关西得孟邻。早通交契密，晚接道流新。静者心多妙，先生艺绝伦。草书何太苦，诗兴不无神。曹植休前辈，张芝更后身。数篇吟可老，一字买堪贫。将恐曾防寇，深潜托所亲。宁闻倚门夕，尽力洁飧晨。疏懒为名误，驱驰丧我真。索居犹寂寞，相遇益悲辛。流转依边徼，逢迎念席珍。时来故旧少，乱后别离频。世祖修高庙，文公赏从臣。商山犹入楚，源水不离秦。存想青龙秘，骑行白鹿驯。耕岩非谷口，结草即河滨。肘后符应验，囊中药未陈。旅怀殊不惬，良觌渺无因。自古皆悲恨，浮生有屈伸。此邦今尚武，何处且依仁。鼓角凌天籁，关山信月轮。官场罗镇碛，贼火近洮岷。萧索论兵地，苍茫斗将辰。大军多处所，馀孽尚纷纶。高兴知笼鸟，斯文起获麟。穷秋正摇落，回首望松筠。"
    },
    {
        "title": "萤火",
        "paragraph": "幸因腐草出，敢近太阳飞。未足临书卷，时能点客衣。随风隔幔小，带雨傍林微。十月清霜重，飘零何处归。"
    },
    {
        "title": "送远",
        "paragraph": "带甲满天地，胡为君远行。亲朋尽一哭，鞍马去孤城。草木岁月晚，关河霜雪清。别离已昨日，因见古人情。"
    },
    {
        "title": "春日梓州登楼二首",
        "paragraph": "行路难如此，登楼望欲迷。身无却少壮，迹有但羁栖。江水流城郭，春风入鼓鼙。双双新燕子，依旧已衔泥。天畔登楼眼，随春入故园。战场今始定，移柳更能存。厌蜀交游冷，思吴胜事繁。应须理舟楫，长啸下荆门。"
    },
    {
        "title": "回棹",
        "paragraph": "宿昔试安命，自私犹畏天。劳生系一物，为客费多年。衡岳江湖大，蒸池疫疠偏。散才婴薄俗，有迹负前贤。巾拂那关眼，瓶罍易满船。火云滋垢腻，冻雨裛沉绵。强饭莼添滑，端居茗续煎。清思汉水上，凉忆岘山巅。顺浪翻堪倚，回帆又省牵。吾家碑不昧，王氏井依然。几杖将衰齿，茅茨寄短椽。灌园曾取适，游寺可终焉。遂性同渔父，成名异鲁连。篙师烦尔送，朱夏及寒泉。"
    },
    {
        "title": "秋笛",
        "paragraph": "清商欲尽奏，奏苦血沾衣。他日伤心极，征人白骨归。相逢恐恨过，故作发声微。不见秋云动，悲风稍稍飞。"
    },
    {
        "title": "秋日阮隐居致薤三十束",
        "paragraph": "隐者柴门内，畦蔬绕舍秋。盈筐承露薤，不待致书求。束比青刍色，圆齐玉箸头。衰年关鬲冷，味暖并无忧。"
    },
    {
        "title": "敬寄族弟唐十八使君",
        "paragraph": "与君陶唐后，盛族多其人。圣贤冠史籍，枝派罗源津。在今气磊落，巧伪莫敢亲。介立实吾弟，济时肯杀身。物白讳受玷，行高无污真。得罪永泰末，放之五溪滨。鸾凤有铩翮，先儒曾抱麟。雷霆霹长松，骨大却生筋。一失不足伤，念子孰自珍。泊舟楚宫岸，恋阙浩酸辛。除名配清江，厥土巫峡邻。登陆将首途，笔札枉所申。归朝跼病肺，叙旧思重陈。春风洪涛壮，谷转颇弥旬。我能泛中流，搪突鼍獭瞋。长年已省柁，慰此贞良臣。"
    },
    {
        "title": "从人觅小胡孙许寄",
        "paragraph": "人说南州路，山猿树树悬。举家闻若骇，为寄小如拳。预哂愁胡面，初调见马鞭。许求聪慧者，童稚捧应癫。"
    },
    {
        "title": "凤凰台",
        "paragraph": "亭亭凤凰台，北对西康州。西伯今寂寞，凤声亦悠悠。山峻路绝踪，石林气高浮。安得万丈梯，为君上上头。恐有无母雏，饥寒日啾啾。我能剖心出，饮啄慰孤愁。心以当竹实，炯然无外求。血以当醴泉，岂徒比清流。所贵王者瑞，敢辞微命休。坐看彩翮长，举意八极周。自天衔瑞图，飞下十二楼。图以奉至尊，凤以垂鸿猷。再光中兴业，一洗苍生忧。深衷正为此，群盗何淹留。"
    },
    {
        "title": "送重表侄王砅评事使南海",
        "paragraph": "我之曾祖姑，尔之高祖母。尔祖未显时，归为尚书妇。隋朝大业末，房杜俱交友。长者来在门，荒年自糊口。家贫无供给，客位但箕帚。俄顷羞颇珍，寂寥人散后。入怪鬓发空，吁嗟为之久。自陈翦髻鬟，鬻市充杯酒。上云天下乱，宜与英俊厚。向窃窥数公，经纶亦俱有。次问最少年，虬髯十八九。子等成大名，皆因此人手。下云风云合，龙虎一吟吼。愿展丈夫雄，得辞儿女丑。秦王时在坐，真气惊户牖。及乎贞观初，尚书践台斗。夫人常肩舆，上殿称万寿。六宫师柔顺，法则化妃后。至尊均嫂叔，盛事垂不朽。凤雏无凡毛，五色非尔曹。往者胡作逆，乾坤沸嗷嗷。吾客左冯翊，尔家同遁逃。争夺至徒步，块独委蓬蒿。逗留热尔肠，十里却呼号。自下所骑马，右持腰间刀。左牵紫游缰，飞走使我高。苟活到今日，寸心铭佩牢。乱离又聚散，宿昔恨滔滔。水花笑白首，春草随青袍。廷评近要津，节制收英髦。北驱汉阳传，南泛上泷舠。家声肯坠地，利器当秋毫。番禺亲贤领，筹运神功操。大夫出卢宋，宝贝休脂膏。洞主降接武，海胡舶千艘。我欲就丹砂，跋涉觉身劳。安能陷粪土，有志乘鲸鳌。或骖鸾腾天，聊作鹤鸣皋。"
    },
    {
        "title": "过津口",
        "paragraph": "南岳自兹近，湘流东逝深。和风引桂楫，春日涨云岑。回首过津口，而多枫树林。白鱼困密网，黄鸟喧嘉音。物微限通塞，恻隐仁者心。瓮馀不尽酒，膝有无声琴。圣贤两寂寞，眇眇独开襟。"
    },
    {
        "title": "遣遇",
        "paragraph": "磬折辞主人，开帆驾洪涛。春水满南国，朱崖云日高。舟子废寝食，飘风争所操。我行匪利涉，谢尔从者劳。石间采蕨女，鬻菜输官曹。丈夫死百役，暮返空村号。闻见事略同，刻剥及锥刀。贵人岂不仁，视汝如莠蒿。索钱多门户，丧乱纷嗷嗷。奈何黠吏徒，渔夺成逋逃。自喜遂生理，花时甘缊袍。"
    },
    {
        "title": "草阁",
        "paragraph": "草阁临无地，柴扉永不关。鱼龙回夜水，星月动秋山。久露清初湿，高云薄未还。泛舟惭小妇，飘泊损红颜。"
    },
    {
        "title": "送裴二虬尉永嘉",
        "paragraph": "孤屿亭何处，天涯水气中。故人官就此，绝境与谁同。隐吏逢梅福，看山忆谢公。扁舟吾已僦，把钓待秋风。\r"
    },
    {
        "title": "承沈八丈东美徐膳部员外，阻雨未遂驰贺，奉",
        "paragraph": "今日西京掾，多除内省郎。通家惟沈氏，谒帝似冯唐。诗律群公问，儒门旧史长。清秋便寓直，列宿顿辉光。未暇申宴慰，含情空激扬。司存何所比，膳部默凄伤。贫贱人事略，经过霖潦妨。礼同诸父长，恩岂布衣忘。天路牵骐骥，云台引栋梁。徒怀贡公喜，飒飒鬓毛苍。"
    },
    {
        "title": "天河",
        "paragraph": "常时任显晦，秋至辄分明。纵被微云掩，终能永夜清。含星动双阙，伴月照边城。牛女年年渡，何曾风浪生。"
    },
    {
        "title": "夏日叹",
        "paragraph": "夏日出东北，陵天经中街。朱光彻厚地，郁蒸何由开。上苍久无雷，无乃号令乖。雨降不濡物，良田起黄埃。飞鸟苦热死，池鱼涸其泥。万人尚流冗，举目唯蒿莱。至今大河北，化作虎与豺。浩荡想幽蓟，王师安在哉。对食不能餐，我心殊未谐。眇然贞观初，难与数子偕。"
    },
    {
        "title": "题郑县亭子",
        "paragraph": "郑县亭子涧之滨，户牖凭高发兴新。云断岳莲临大路，天晴宫柳暗长春。巢边野雀群欺燕，花底山蜂远趁人。更欲题诗满青竹，晚来幽独恐伤神。"
    },
    {
        "title": "野望",
        "paragraph": "纳纳乾坤大，行行郡国遥。云山兼五岭，风壤带三苗。野树侵江阔，春蒲长雪消。扁舟空老去，无补圣明朝。"
    },
    {
        "title": "江涨",
        "paragraph": "江发蛮夷涨，山添雨雪流。大声吹地转，高浪蹴天浮。鱼鳖为人得，蛟龙不自谋。轻帆好去便，吾道付沧洲。"
    },
    {
        "title": "恶树",
        "paragraph": "独绕虚斋径，常持小斧柯。幽阴成颇杂，恶木剪还多。枸杞因吾有，鸡栖奈汝何。方知不材者，生长漫婆娑。"
    },
    {
        "title": "临邑舍弟书至，苦雨黄河泛溢堤防之患簿....",
        "paragraph": "二仪积风雨，百谷漏波涛。闻道洪河坼，遥连沧海高。职思忧悄悄，郡国诉嗷嗷。舍弟卑栖邑，防川领簿曹。尺书前日至，版筑不时操。难假鼋鼍力，空瞻乌鹊毛。燕南吹畎亩，济上没蓬蒿。螺蚌满近郭，蛟螭乘九皋。徐关深水府，碣石小秋毫。白屋留孤树，青天矢万艘。吾衰同泛梗，利涉想蟠桃。倚赖天涯钓，犹能掣巨鳌。"
    },
    {
        "title": "江涨",
        "paragraph": "江涨柴门外，儿童报急流。下床高数尺，倚杖没中洲。细动迎风燕，轻摇逐浪鸥。渔人萦小楫，容易拔船头。"
    },
    {
        "title": "又观打鱼",
        "paragraph": "苍江鱼子清晨集，设网提纲万鱼急。能者操舟疾若风，撑突波涛挺叉入。小鱼脱漏不可记，半死半生犹戢戢。大鱼伤损皆垂头，屈强泥沙有时立。东津观鱼已再来，主人罢鲙还倾杯。日暮蛟龙改窟穴，山根鳣鲔随云雷。干戈兵革斗未止，凤凰麒麟安在哉。吾徒胡为纵此乐，暴殄天物圣所哀。"
    },
    {
        "title": "遭田父泥饮美严中丞",
        "paragraph": "步屟随春风，村村自花柳。田翁逼社日，邀我尝春酒。酒酣夸新尹，畜眼未见有。回头指大男，渠是弓弩手。名在飞骑籍，长番岁时久。前日放营农，辛苦救衰朽。差科死则已，誓不举家走。今年大作社，拾遗能住否。叫妇开大瓶，盆中为吾取。感此气扬扬，须知风化首。语多虽杂乱，说尹终在口。朝来偶然出，自卯将及酉。久客惜人情，如何拒邻叟。高声索果栗，欲起时被肘。指挥过无礼，未觉村野丑。月出遮我留，仍嗔问升斗。"
    },
    {
        "title": "倦夜（吴曾《漫录》云：顾陶《类编》题作倦",
        "paragraph": "竹凉侵卧内，野月满庭隅。重露成涓滴，稀星乍有无。暗飞萤自照，水宿鸟相呼。万事干戈里，空悲清夜徂。"
    },
    {
        "title": "寄题江外草堂（梓州作，寄成都故居）",
        "paragraph": "我生性放诞，雅欲逃自然。嗜酒爱风竹，卜居必林泉。遭乱到蜀江，卧疴遣所便。诛茅初一亩，广地方连延。经营上元始，断手宝应年。敢谋土木丽，自觉面势坚。台亭随高下，敞豁当清川。虽有会心侣，数能同钓船。干戈未偃息，安得酣歌眠。蛟龙无定窟，黄鹄摩苍天。古来达士志，宁受外物牵。顾惟鲁钝姿，岂识悔吝先。偶携老妻去，惨澹凌风烟。事迹无固必，幽贞愧双全。尚念四小松，蔓草易拘缠。霜骨不甚长，永为邻里怜。"
    },
    {
        "title": "野望",
        "paragraph": "西山白雪三奇戍，南浦清江万里桥。海内风尘诸弟隔，天涯涕泪一身遥。唯将迟暮供多病，未有涓埃答圣朝。跨马出郊时极目，不堪人事日萧条。"
    },
    {
        "title": "今夕行",
        "paragraph": "今夕何夕岁云徂，更长烛明不可孤。咸阳客舍一事无，相与博塞为欢娱。冯陵大叫呼五白，袒跣不肯成枭卢。英雄有时亦如此，邂逅岂即非良图。君莫笑，刘毅从来布衣愿，家无儋石输百万。"
    },
    {
        "title": "野望",
        "paragraph": "金华山北涪水西，仲冬风日始凄凄。山连越巂蟠三蜀，水散巴渝下五溪。独鹤不知何事舞，饥乌似欲向人啼。射洪春酒寒仍绿，目极伤神谁为携。"
    },
    {
        "title": "野望",
        "paragraph": "西山白雪三城戍，南浦清江万里桥。海内风尘诸弟隔，天涯涕泪一身遥。惟将迟暮供多病，未有涓埃答圣朝。跨马出郊时极目，不堪人事日萧条。"
    },
    {
        "title": "房兵曹胡马诗",
        "paragraph": "胡马大宛名，锋棱瘦骨成。竹批双耳峻，风入四蹄轻。所向无空阔，真堪托死生。骁腾有如此，万里可横行。"
    },
    {
        "title": "即事",
        "paragraph": "暮春三月巫峡长，皛皛行云浮日光。雷声忽送千峰雨，花气浑如百和香。黄莺过水翻回去，燕子衔泥湿不妨。飞阁卷帘图画里，虚无只少对潇湘。"
    },
    {
        "title": "野望",
        "paragraph": "清秋望不极，迢递起曾阴。\r远水兼天净，孤城隐雾深。\r\r叶稀风更落，山迥日初沈。\r独鹤归何晚，昏鸦已满林。\r\r\r"
    },
    {
        "title": "即事",
        "paragraph": "百宝装腰带，真珠络臂鞲。笑时花近眼，舞罢锦缠头。"
    },
    {
        "title": "即事",
        "paragraph": "闻道花门破，和亲事却非。人怜汉公主，生得渡河归。秋思抛云髻，腰支胜宝衣。群凶犹索战，回首意多违。"
    },
    {
        "title": "雨",
        "paragraph": "山雨不作泥，江云薄为雾。晴飞半岭鹤，风乱平沙树。明灭洲景微，隐见岩姿露。拘闷出门游，旷绝经目趣。消中日伏枕，卧久尘及屦。岂无平肩舆，莫辨望乡路。兵戈浩未息，蛇虺反相顾。悠悠边月破，郁郁流年度。针灸阻朋曹，糠籺对童孺。一命须屈色，新知渐成故。穷荒益自卑，飘泊欲谁诉。尪羸愁应接，俄顷恐违迕。浮俗何万端，幽人有独步。庞公竟独往，尚子终罕遇。宿留洞庭秋，天寒潇湘素。杖策可入舟，送此齿发暮。"
    },
    {
        "title": "新安吏",
        "paragraph": "客行新安道，喧呼闻点兵。借问新安吏，县小更无丁。府帖昨夜下，次选中男行。中男绝短小，何以守王城。肥男有母送，瘦男独伶俜。白水暮东流，青山犹哭声。莫自使眼枯，收汝泪纵横。眼枯即见骨，天地终无情。我军取相州，日夕望其平。岂意贼难料，归军星散营。就粮近故垒，练卒依旧京。掘壕不到水，牧马役亦轻。况乃王师顺，抚养甚分明。送行勿泣血，仆射如父兄。"
    },
    {
        "title": "又呈吴郎",
        "paragraph": "堂前扑枣任西邻，无食无儿一妇人。不为困穷宁有此，只缘恐惧转须亲。即防远客虽多事，使插疏篱却甚真。已诉征求贫到骨，正思戎马泪盈巾。"
    },
    {
        "title": "雨",
        "paragraph": "峡云行清晓，烟雾相裴回。风吹苍江树，雨洒石壁来。凄凄生馀寒，殷殷兼出雷。白谷变气候，朱炎安在哉。高鸟湿不下，居人门未开。楚宫久已灭，幽佩为谁哀。侍臣书王梦，赋有冠古才。冥冥翠龙驾，多自巫山台。"
    },
    {
        "title": "雨",
        "paragraph": "行云递崇高，飞雨霭而至。潺潺石间溜，汩汩松上驶。亢阳乘秋热，百谷皆已弃。皇天德泽降，焦卷有生意。前雨伤卒暴，今雨喜容易。不可无雷霆，间作鼓增气。佳声达中宵，所望时一致。清霜九月天，仿佛见滞穗。郊扉及我私，我圃日苍翠。恨无抱瓮力，庶减临江费。"
    },
    {
        "title": "春宿左省",
        "paragraph": "花隐掖垣暮，啾啾栖鸟过。星临万户动，月傍九霄多。不寝听金钥，因风想玉珂。明朝有封事，数问夜如何。"
    },
    {
        "title": "雨",
        "paragraph": "冥冥甲子雨，已度立春时。轻箑烦相向，纤絺恐自疑。烟添才有色，风引更如丝。直觉巫山暮，兼催宋玉悲。"
    },
    {
        "title": "散愁二首",
        "paragraph": "久客宜旋旆，兴王未息戈。蜀星阴见少，江雨夜闻多。百万传深入，寰区望匪它。司徒下燕赵，收取旧山河。闻道并州镇，尚书训士齐。几时通蓟北，当日报关西。恋阙丹心破，沾衣皓首啼。老魂招不得，归路恐长迷。"
    },
    {
        "title": "晚",
        "paragraph": "杖藜寻晚巷，炙背近墙暄。人见幽居僻，吾知拙养尊。朝廷问府主，耕稼学山村。归翼飞栖定，寒灯亦闭门。"
    },
    {
        "title": "寄赞上人",
        "paragraph": "一昨陪锡杖，卜邻南山幽。年侵腰脚衰，未便阴崖秋。重冈北面起，竟日阳光留。茅屋买兼土，斯焉心所求。近闻西枝西，有谷杉黍稠。亭午颇和暖，石田又足收。当期塞雨干，宿昔齿疾瘳。裴回虎穴上，面势龙泓头。柴荆具茶茗，径路通林丘。与子成二老，来往亦风流。"
    },
    {
        "title": "赠献纳使起居田舍人澄",
        "paragraph": "献纳司存雨露边，地分清切任才贤。舍人退食收封事，宫女开函近御筵。晓漏追趋青琐闼，晴窗检点白云篇。扬雄更有河东赋，唯待吹嘘送上天。"
    },
    {
        "title": "春日忆李白",
        "paragraph": "白也诗无敌，飘然思不群。清新庾开府，俊逸鲍参军。渭北春天树，江东日暮云。何时一樽酒，重与细论文。"
    },
    {
        "title": "雨",
        "paragraph": "始贺天休雨，还嗟地出雷。骤看浮峡过，密作渡江来。牛马行无色，蛟龙斗不开。干戈盛阴气，未必自阳台。"
    },
    {
        "title": "宿府",
        "paragraph": "清秋幕府井梧寒，独宿江城蜡炬残。永夜角声悲自语，中天月色好谁看。风尘荏苒音书绝，关塞萧条行路难。已忍伶俜十年事，强移栖息一枝安。"
    },
    {
        "title": "雨",
        "paragraph": "万木云深隐，连山雨未开。风扉掩不定，水鸟过仍回。鲛馆如鸣杼，樵舟岂伐枚。清凉破炎毒，衰意欲登台。"
    },
    {
        "title": "甘园",
        "paragraph": "春日清江岸，千甘二顷园。青云羞叶密，白雪避花繁。结子随边使，开筒近至尊。后于桃李熟，终得献金门。"
    },
    {
        "title": "得广州张判官叔卿书，使还，以诗代意",
        "paragraph": "乡关胡骑远，宇宙蜀城偏。忽得炎州信，遥从月峡传。云深骠骑幕，夜隔孝廉船。却寄双愁眼，相思泪点悬。"
    },
    {
        "title": "青阳峡",
        "paragraph": "塞外苦厌山，南行道弥恶。冈峦相经亘，云水气参错。林迥硖角来，天窄壁面削。溪西五里石，奋怒向我落。仰看日车侧，俯恐坤轴弱。魑魅啸有风，霜霰浩漠漠。昨忆逾陇坂，高秋视吴岳。东笑莲华卑，北知崆峒薄。超然侔壮观，已谓殷寥廓。突兀犹趁人，及兹叹冥莫。"
    },
    {
        "title": "舍弟观赴蓝田取妻子到江陵，喜寄三首",
        "paragraph": "汝迎妻子达荆州，消息真传解我忧。鸿雁影来连峡内，鶺鴒飞急到沙头。峣关险路今虚远，禹凿寒江正稳流。朱绂即当随彩鹢，青春不假报黄牛。马度秦关雪正深，北来肌骨苦寒侵。他乡就我生春色，故国移居见客心。剩欲提携如意舞，喜多行坐白头吟。巡檐索共梅花笑，冷蕊疏枝半不禁。庾信罗含俱有宅，春来秋去作谁家。短墙若在从残草，乔木如存可假花。卜筑应同蒋诩径，为园须似邵平瓜。比年病酒开涓滴，弟劝兄酬何怨嗟。"
    },
    {
        "title": "剑门",
        "paragraph": "惟天有设险，剑门天下壮。连山抱西南，石角皆北向。两崖崇墉倚，刻画城郭状。一夫怒临关，百万未可傍。珠玉走中原，岷峨气凄怆。三皇五帝前，鸡犬各相放。后王尚柔远，职贡道已丧。至今英雄人，高视见霸王。并吞与割据，极力不相让。吾将罪真宰，意欲铲叠嶂。恐此复偶然，临风默惆怅。"
    },
    {
        "title": "送李八秘书赴杜相公幕",
        "paragraph": "青帘白舫益州来，巫峡秋涛天地回。石出倒听枫叶下，橹摇背指菊花开。贪趋相府今晨发，恐失佳期后命催。南极一星朝北斗，五云多处是三台。"
    },
    {
        "title": "章梓州水亭",
        "paragraph": "城晚通云雾，亭深到芰荷。吏人桥外少，秋水席边多。近属淮王至，高门蓟子过。荆州爱山简，吾醉亦长歌。"
    },
    {
        "title": "送田四弟将军将夔州柏中丞命，起居江陵节度",
        "paragraph": "离筵罢多酒，起地发寒塘。回首中丞座，驰笺异姓王。燕辞枫树日，雁度麦城霜。空醉山翁酒，遥怜似葛强。"
    },
    {
        "title": "枯楠",
        "paragraph": "楩楠枯峥嵘，乡党皆莫记。不知几百岁，惨惨无生意。上枝摩皇天，下根蟠厚地。巨围雷霆坼，万孔虫蚁萃。冻雨落流胶，冲风夺佳气。白鹄遂不来，天鸡为愁思。犹含栋梁具，无复霄汉志。良工古昔少，识者出涕泪。种榆水中央，成长何容易。截承金露盘，袅袅不自畏。"
    },
    {
        "title": "石犀行",
        "paragraph": "君不见秦时蜀太守，刻石立作三犀牛。自古虽有厌胜法，天生江水向东流。蜀人矜夸一千载，泛溢不近张仪楼。今年灌口损户口，此事或恐为神羞。终藉堤防出众力，高拥木石当清秋。先王作法皆正道，鬼怪何得参人谋。嗟尔三犀不经济，缺讹只与长川逝。但见元气常调和，自免洪涛恣凋瘵。安得壮士提天纲，再平水土犀奔茫。"
    },
    {
        "title": "鸥",
        "paragraph": "江浦寒鸥戏，无他亦自饶。却思翻玉羽，随意点春苗。雪暗还须浴，风生一任飘。几群沧海上，清影日萧萧。"
    },
    {
        "title": "棕拂子",
        "paragraph": "棕拂且薄陋，岂知身效能。不堪代白羽，有足除苍蝇。荧荧金错刀，擢擢朱丝绳。非独颜色好，亦用顾盼称。吾老抱疾病，家贫卧炎蒸。咂肤倦扑灭，赖尔甘服膺。物微世竞弃，义在谁肯征。三岁清秋至，未敢阙缄藤。"
    },
    {
        "title": "建都十二韵",
        "paragraph": "苍生未苏息，胡马半乾坤。议在云台上，谁扶黄屋尊。建都分魏阙，下韶辟荆门。恐失东人望，其如西极存。时危当雪耻，计大岂轻论。虽倚三阶正，终愁万国翻。牵裾恨不死，漏网荷殊恩。永负汉庭哭，遥怜湘水魂。穷冬客江剑，随事有田园。风断青蒲节，霜埋翠竹根。衣冠空穰穰，关辅久昏昏。愿枉长安日，光辉照北原。"
    },
    {
        "title": "耳聋",
        "paragraph": "生年鹖冠子，叹世鹿皮翁。眼复几时暗，耳从前月聋。猿鸣秋泪缺，雀噪晚愁空。黄落惊山树，呼儿问朔风。"
    },
    {
        "title": "桃竹杖引，赠章留后（竹兼可为簟，名桃笙）",
        "paragraph": "江心蟠石生桃竹，苍波喷浸尺度足。斩根削皮如紫玉，江妃水仙惜不得。梓潼使君开一束，满堂宾客皆叹息。怜我老病赠两茎，出入爪甲铿有声。老夫复欲东南征，乘涛鼓枻白帝城。路幽必为鬼神夺，拔剑或与蛟龙争。重为告曰：杖兮杖兮，尔之生也甚正直，慎勿见水踊跃学变化为龙。使我不得尔之扶持，灭迹于君山湖上之青峰。噫，风尘澒洞兮豺虎咬人，忽失双杖兮吾将曷从。"
    },
    {
        "title": "题郑十八著作丈",
        "paragraph": "台州地阔海冥冥，云水长和岛屿青。乱后故人双别泪，春深逐客一浮萍。酒酣懒舞谁相拽，诗罢能吟不复听。第五桥东流恨水，皇陂岸北结愁亭。贾生对鵩伤王傅，苏武看羊陷贼庭。可念此翁怀直道，也沾新国用轻刑。祢衡实恐遭江夏，方朔虚传是岁星。穷巷悄然车马绝，案头干死读书萤。"
    },
    {
        "title": "崔氏东山草堂",
        "paragraph": "爱汝玉山草堂静，高秋爽气相鲜新。有时自发钟磬响，落日更见渔樵人。盘剥白鸦谷口栗，饭煮青泥坊底芹。何为西庄王给事，柴门空闭锁松筠。"
    },
    {
        "title": "忆昔二首",
        "paragraph": "忆昔先皇巡朔方，千乘万骑入咸阳。阴山骄子汗血马，长驱东胡胡走藏。邺城反覆不足怪，关中小儿坏纪纲。张后不乐上为忙。\r至令今上犹拨乱，劳心焦思补四方。我昔近侍叨奉引，出兵整肃不可当。为留猛士守未央，致使岐雍防西羌。犬戎直来坐御床，百官跣足随天王。愿见北地傅介子，老儒不用尚书郎。\r忆昔开元全盛日，小邑犹藏万家室。稻米流脂粟米白，公私仓廪俱丰实。九州道路无豺虎，远行不劳吉日出。齐纨鲁缟车班班，男耕女桑不相失。宫中圣人奏云门，天下朋友皆胶漆。百馀年间未灾变，叔孙礼乐萧何律。岂闻一绢直万钱，有田种谷今流血。洛阳宫殿烧焚尽，宗庙新除狐兔穴。伤心不忍问耆旧，复恐初从乱离说。小臣鲁钝无所能，朝廷记识蒙禄秩。周宣中兴望我皇，洒泪江汉身衰疾。\r"
    },
    {
        "title": "十六夜玩月",
        "paragraph": "旧挹金波爽，皆传玉露秋。关山随地阔，河汉近人流。谷口樵归唱，孤城笛起愁。巴童浑不寝，半夜有行舟。"
    },
    {
        "title": "暮春",
        "paragraph": "卧病拥塞在峡中，潇湘洞庭虚映空。楚天不断四时雨，巫峡常吹千里风。沙上草阁柳新暗，城边野池莲欲红。暮春鸳鹭立洲渚，挟子翻飞还一丛。"
    },
    {
        "title": "促织",
        "paragraph": "促织甚微细，哀音何动人。草根吟不稳，床下夜相亲。久客得无泪，放妻难及晨。悲丝与急管，感激异天真。"
    },
    {
        "title": "戏赠阌乡秦少公短歌",
        "paragraph": "去年行宫当太白，朝回君是同舍客。同心不减骨肉亲，每语见许文章伯。今日时清两京道，相逢苦觉人情好。昨夜邀欢乐更无，多才依旧能潦倒。"
    },
    {
        "title": "送韦书记赴安西",
        "paragraph": "夫子欻通贵，云泥相望悬。白头无藉在，朱绂有哀怜。书记赴三捷，公车留二年。欲浮江海去，此别意苍然。"
    },
    {
        "title": "西枝村寻置草堂地，夜宿赞公土室二首",
        "paragraph": "出郭眄细岑，披榛得微路。溪行一流水，曲折方屡渡。赞公汤休徒，好静心迹素。昨枉霞上作，盛论岩中趣。怡然共携手，恣意同远步。扪萝涩先登，陟巘眩反顾。要求阳冈暖，苦陟阴岭沍。惆怅老大藤，沈吟屈蟠树。卜居意未展，杖策回且暮。层巅馀落日，早蔓已多露。天寒鸟已归，月出人更静。土室延白光，松门耿疏影。跻攀倦日短，语乐寄夜永。明燃林中薪，暗汲石底井。大师京国旧，德业天机秉。从来支许游，兴趣江湖迥。数奇谪关塞，道广存箕颍。何知戎马间，复接尘事屏。幽寻岂一路，远色有诸岭。晨光稍曚曨，更越西南顶。"
    },
    {
        "title": "孟冬",
        "paragraph": "殊俗还多事，方冬变所为。破甘霜落爪，尝稻雪翻匙。巫峡寒都薄，乌蛮瘴远随。终然减滩濑，暂喜息蛟螭。"
    },
    {
        "title": "琴台（司马相如宅在州西笮桥，北有琴台）",
        "paragraph": "茂陵多病后，尚爱卓文君。酒肆人间世，琴台日暮云。野花留宝靥，蔓草见罗裙。归凤求皇意，寥寥不复闻。"
    },
    {
        "title": "季夏送乡弟韶陪黄门从叔朝谒",
        "paragraph": "令弟尚为苍水使，名家莫出杜陵人。比来相国兼安蜀，归赴朝廷已入秦。舍舟策马论兵地，拖玉腰金报主身。莫度清秋吟蟋蟀，早闻黄阁画麒麟。"
    },
    {
        "title": "七月一日题终明府水楼二首",
        "paragraph": "高栋曾轩已自凉，秋风此日洒衣裳。翛然欲下阴山雪，不去非无汉署香。绝辟过云开锦绣，疏松夹水奏笙簧。看君宜著王乔履，真赐还疑出尚方。宓子弹琴邑宰日，终军弃繻英妙时。承家节操尚不泯，为政风流今在兹。可怜宾客尽倾盖，何处老翁来赋诗。楚江巫峡半云雨，清簟疏帘看弈棋。"
    },
    {
        "title": "王竟携酒，高亦同过，共用寒字",
        "paragraph": "卧病荒郊远，通行小径难。故人能领客，携酒重相看。自愧无鲑菜，空烦卸马鞍。移樽劝山简，头白恐风寒。"
    },
    {
        "title": "范二员外邈吴十侍御郁特枉驾，阙展待，聊寄",
        "paragraph": "暂往比邻去，空闻二妙归。幽栖诚简略，衰白已光辉。野外贫家远，村中好客稀。论文或不愧，肯重款柴扉。"
    },
    {
        "title": "奉送十七舅下邵桂",
        "paragraph": "绝域三冬暮，浮生一病身。感深辞舅氏，别后见何人。缥缈苍梧帝，推迁孟母邻。昏昏阻云水，侧望苦伤神。"
    },
    {
        "title": "留花门",
        "paragraph": "北门天骄子，饱肉气勇决。高秋马肥健，挟矢射汉月。自古以为患，诗人厌薄伐。修德使其来，羁縻固不绝。胡为倾国至，出入暗金阙。中原有驱除，隐忍用此物。公主歌黄鹄，君王指白日。连云屯左辅，百里见积雪。长戟鸟休飞，哀笳曙幽咽。田家最恐惧，麦倒桑枝折。沙苑临清渭，泉香草丰洁。渡河不用船，千骑常撇烈。胡尘逾太行，杂种抵京室。花门既须留，原野转萧瑟。"
    },
    {
        "title": "奉送卿二翁统节度镇军还江陵",
        "paragraph": "火旗还锦缆，白马出江城。嘹唳吟笳发，萧条别浦清。寒空巫峡曙，落日渭阳明。留滞嗟衰疾，何时见息兵。"
    },
    {
        "title": "久客",
        "paragraph": "羁旅知交态，淹留见俗情。衰颜聊自哂，小吏最相轻。去国哀王粲，伤时哭贾生。狐狸何足道，豺虎正纵横。"
    },
    {
        "title": "送十五弟侍御使蜀",
        "paragraph": "喜弟文章进，添余别兴牵。数杯巫峡酒，百丈内江船。未息豺狼斗，空催犬马年。归朝多便道，搏击望秋天。"
    },
    {
        "title": "雷",
        "paragraph": "大旱山岳燋，密云复无雨。南方瘴疠地，罹此农事苦。封内必舞雩，峡中喧击鼓。真龙竟寂寞，土梗空俯偻。吁嗟公私病，税敛缺不补。故老仰面啼，疮痍向谁数。暴尪或前闻，鞭巫非稽古。请先偃甲兵，处分听人主。万邦但各业，一物休尽取。水旱其数然，尧汤免亲睹。上天铄金石，群盗乱豺虎。二者存一端，愆阳不犹愈。昨宵殷其雷，风过齐万弩。复吹霾翳散，虚觉神灵聚。气暍肠胃融，汗滋衣裳污。吾衰尤拙计，失望筑场圃。"
    },
    {
        "title": "破船",
        "paragraph": "平生江海心，宿昔具扁舟。岂惟青溪上，日傍柴门游。苍皇避乱兵，缅邈怀旧丘。邻人亦已非，野竹独修修。船舷不重扣，埋没已经秋。仰看西飞翼，下愧东逝流。故者或可掘，新者亦易求。所悲数奔窜，白屋难久留。"
    },
    {
        "title": "送孟十二仓曹赴东京选",
        "paragraph": "君行别老亲，此去苦家贫。藻镜留连客，江山憔悴人。秋风楚竹冷，夜雪巩梅春。朝夕高堂念，应宜彩服新。"
    },
    {
        "title": "从韦二明府续处觅绵竹",
        "paragraph": "华轩蔼蔼他年到，绵竹亭亭出县高。江上舍前无此物，幸分苍翠拂波涛。"
    },
    {
        "title": "蚕谷行",
        "paragraph": "天下郡国向万城，无有一城无甲兵。焉得铸甲作农器，一寸荒田牛得耕。牛尽耕，蚕亦成。不劳烈士泪滂沱，男谷女丝行复歌。"
    },
    {
        "title": "送韦郎司直归成都",
        "paragraph": "窜身来蜀地，同病得韦郎。天下干戈满，江边岁月长。别筵花欲暮，春日鬓俱苍。为问南溪竹，抽梢合过墙。"
    },
    {
        "title": "鹿头山",
        "paragraph": "鹿头何亭亭，是日慰饥渴。连山西南断，俯见千里豁。游子出京华，剑门不可越。及兹险阻尽，始喜原野阔。殊方昔三分，霸气曾间发。天下今一家，云端失双阙。悠然想扬马，继起名硉兀。有文令人伤，何处埋尔骨。纡馀脂膏地，惨澹豪侠窟。仗钺非老臣，宣风岂专达。冀公柱石姿，论道邦国活。斯人亦何幸，公镇逾岁月。"
    },
    {
        "title": "赠王二十四侍御契四十韵 （王契，字佐卿，",
        "paragraph": "往往虽相见，飘飘愧此身。不关轻绂冕，俱是避风尘。一别星桥夜，三移斗柄春。败亡非赤壁，奔走为黄巾。子去何潇洒，余藏异隐沦。书成无过雁，衣故有悬鹑。恐惧行装数，伶俜卧疾频。晓莺工迸泪，秋月解伤神。会面嗟黧黑，含凄话苦辛。接舆还入楚，王粲不归秦。锦里残丹灶，花溪得钓纶。消中只自惜，晚起索谁亲。伏柱闻周史，乘槎有汉臣。鸳鸿不易狎，龙虎未宜驯。客则挂冠至，交非倾盖新。由来意气合，直取性情真。浪迹同生死，无心耻贱贫。偶然存蔗芋，幸各对松筠。粗饭依他日，穷愁怪此辰。女长裁褐稳，男大卷书匀。漰口江如练，蚕崖雪似银。名园当翠巘，野棹没青蘋。屡喜王侯宅，时邀江海人。追随不觉晚，款曲动弥旬。但使芝兰秀，何烦栋宇邻。山阳无俗物，郑驿正留宾。出入并鞍马，光辉参席珍。重游先主庙，更历少城闉。石镜通幽魄，琴台隐绛唇。送终惟粪土，结爱独荆榛。置酒高林下，观棋积水滨。区区甘累趼，稍稍息劳筋。网聚粘圆鲫，丝繁煮细莼。长歌敲柳瘿，小睡凭藤轮。农月须知课，田家敢忘勤。浮生难去食，良会惜清晨。列国兵戈暗，今王德教淳。要闻除猰貐，休作画麒麟。洗眼看轻薄，虚怀任屈伸。莫令胶漆地，万古重雷陈。"
    },
    {
        "title": "送长孙九侍御赴武威判官",
        "paragraph": "骢马新凿蹄，银鞍被来好。绣衣黄白郎，骑向交河道。问君适万里，取别何草草。天子忧凉州，严程到须早。去秋群胡反，不得无电扫。此行收遗甿，风俗方再造。族父领元戎，名声国中老。夺我同官良，飘摇按城堡。使我不能餐，令我恶怀抱。若人才思阔，溟涨浸绝岛。尊前失诗流，塞上得国宝。皇天悲送远，云雨白浩浩。东郊尚烽火，朝野色枯槁。西极柱亦倾，如何正穹昊。"
    },
    {
        "title": "舟月对驿近寺",
        "paragraph": "更深不假烛，月朗自明船。金刹青枫外，朱楼白水边。城乌啼眇眇，野鹭宿娟娟。皓首江湖客，钩帘独未眠。"
    },
    {
        "title": "谢严中丞送青城山道士乳酒一瓶",
        "paragraph": "山瓶乳酒下青云，气味浓香幸见分。鸣鞭走送怜渔父，洗盏开尝对马军。"
    },
    {
        "title": "立秋雨院中有作",
        "paragraph": "山云行绝塞，大火复西流。飞雨动华屋，萧萧梁栋秋。穷途愧知己，暮齿借前筹。已费清晨谒，那成长者谋。解衣开北户，高枕对南楼。树湿风凉进，江喧水气浮。礼宽心有适，节爽病微瘳。主将归调鼎，吾还访旧丘。"
    },
    {
        "title": "追酬故高蜀州人日见寄",
        "paragraph": "自蒙蜀州人日作，不意清诗久零落。今晨散帙眼忽开，迸泪幽吟事如昨。呜呼壮士多慷慨，合沓高名动寥廓。叹我凄凄求友篇，感时郁郁匡君略。锦里春光空烂熳，瑶墀侍臣已冥莫。潇湘水国傍鼋鼍，鄠杜秋天失雕鹗。东西南北更谁论，白首扁舟病独存。遥拱北辰缠寇盗，欲倾东海洗乾坤。边塞西蕃最充斥，衣冠南渡多崩奔。鼓瑟至今悲帝子，曳裾何处觅王门。文章曹植波澜阔，服食刘安德业尊。长笛谁能乱愁思，昭州词翰与招魂。"
    },
    {
        "title": "收京三首",
        "paragraph": "仙仗离丹极，妖星照玉除。须为下殿走，不可好楼居。暂屈汾阳驾，聊飞燕将书。依然七庙略，更与万方初。生意甘衰白，天涯正寂寥。忽闻哀痛诏，又下圣明朝。羽翼怀商老，文思忆帝尧。叨逢罪己日，沾洒望青霄。汗马收宫阙，春城铲贼壕。赏应歌杕杜，归及荐樱桃。杂虏横戈数，功臣甲第高。万方频送喜，无乃圣躬劳。"
    },
    {
        "title": "殿中杨监见示张旭草书图",
        "paragraph": "斯人已云亡，草圣秘难得。及兹烦见示，满目一凄恻。悲风生微绡，万里起古色。锵锵鸣玉动，落落群松直。连山蟠其间，溟涨与笔力。有练实先书，临池真尽墨。俊拔为之主，暮年思转极。未知张王后，谁并百代则。呜呼东吴精，逸气感清识。杨公拂箧笥，舒卷忘寝食。念昔挥毫端，不独观酒德。"
    },
    {
        "title": "正月三日归溪上有作，简院内诸公",
        "paragraph": "野外堂依竹，篱边水向城。蚁浮仍腊味，鸥泛已春声。药许邻人劚，书从稚子擎。白头趋幕府，深觉负平生。"
    },
    {
        "title": "秋行官张望督促东渚耗稻向毕清晨遣女奴阿稽",
        "paragraph": "东渚雨今足，伫闻粳稻香。上天无偏颇，蒲稗各自长。人情见非类，田家戒其荒。功夫竞搰搰，除草置岸旁。谷者命之本，客居安可忘。青春具所务，勤垦免乱常。吴牛力容易，并驱动莫当。丰苗亦已穊，云水照方塘。有生固蔓延，静一资堤防。督领不无人，提携颇在纲。荆扬风土暖，肃肃候微霜。尚恐主守疏，用心未甚臧。清朝遣婢仆，寄语逾崇冈。西成聚必散，不独陵我仓。岂要仁里誉，感此乱世忙。北风吹蒹葭，蟋蟀近中堂。荏苒百工休，郁纡迟暮伤。"
    },
    {
        "title": "园官送菜",
        "paragraph": "清晨蒙菜把，常荷地主恩。守者愆实数，略有其名存。苦苣刺如针，马齿叶亦繁。青青嘉蔬色，埋没在中园。园吏未足怪，世事固堪论。呜呼战伐久，荆棘暗长原。乃知苦苣辈，倾夺蕙草根。小人塞道路，为态何喧喧。又如马齿盛，气拥葵荏昏。点染不易虞，丝麻杂罗纨。一经器物内，永挂粗刺痕。志士采紫芝，放歌避戎轩。畦丁负笼至，感动百虑端。"
    },
    {
        "title": "园人送瓜",
        "paragraph": "江间虽炎瘴，瓜熟亦不早。柏公镇夔国，滞务兹一扫。食新先战士，共少及溪老。倾筐蒲鸽青，满眼颜色好。竹竿接嵌窦，引注来鸟道。沈浮乱水玉，爱惜如芝草。落刃嚼冰霜，开怀慰枯槁。许以秋蒂除，仍看小童抱。东陵迹芜绝，楚汉休征讨。园人非故侯，种此何草草。"
    },
    {
        "title": "题忠州龙兴寺所居院壁",
        "paragraph": "忠州三峡内，井邑聚云根。小市常争米，孤城早闭门。空看过客泪，莫觅主人恩。淹泊仍愁虎，深居赖独园。"
    },
    {
        "title": "课小竖鉏斫舍北果林，枝蔓荒秽，净讫移床三",
        "paragraph": "病枕依茅栋，荒鉏净果林。背堂资僻远，在野兴清深。山雉防求敌，江猿应独吟。泄云高不去，隐几亦无心。众壑生寒早，长林卷雾齐。青虫悬就日，朱果落封泥。薄俗防人面，全身学马蹄。吟诗坐回首，随意葛巾低。篱弱门何向，沙虚岸只摧。日斜鱼更食，客散鸟还来。寒水光难定，秋山响易哀。天涯稍曛黑，倚杖更裴回。"
    },
    {
        "title": "广州段功曹到，得杨五长史书，功曹却归，聊",
        "paragraph": "卫青开幕府，杨仆将楼船。汉节梅花外，春城海水边。铜梁书远及，珠浦使将旋。贫病他乡老，烦君万里传。"
    },
    {
        "title": "奉赠萧二十使君",
        "paragraph": "昔在严公幕，俱为蜀使臣。艰危参大府，前后间清尘。起草鸣先路，乘槎动要津。王凫聊暂出，萧雉只相驯。终始任安义，荒芜孟母邻。联翩匍匐礼，意气死生亲。张老存家事，嵇康有故人。食恩惭卤莽，镂骨抱酸辛。巢许山林志，夔龙廊庙珍。鹏图仍矫翼，熊轼且移轮。磊落衣冠地，苍茫土木身。埙篪鸣自合，金石莹逾新。重忆罗江外，同游锦水滨。结欢随过隙，怀旧益沾巾。旷绝含香舍，稽留伏枕辰。停骖双阙早，回雁五湖春。不达长卿病，从来原宪贫。监河受贷粟，一起辙中鳞。"
    },
    {
        "title": "奉寄河南韦尹丈人",
        "paragraph": "有客传河尹，逢人问孔融。\r青囊仍隐逸，章甫尚西东。\r\r鼎食分门户，词场继国风。\r尊荣瞻地绝，疏放忆途穷。\r\r浊酒寻陶令，丹砂访葛洪。\r江湖漂短褐，霜雪满飞蓬。\r\r牢落乾坤大，周流道术空。\r谬惭知蓟子，真怯笑扬雄。\r\r盘错神明惧，讴歌德义丰。\r尸乡馀土室，难说祝鸡翁。\r\r\r"
    },
    {
        "title": "东屯月夜",
        "paragraph": "抱疾漂萍老，防边旧谷屯。春农亲异俗，岁月在衡门。青女霜枫重，黄牛峡水喧。泥留虎斗迹，月挂客愁村。乔木澄稀影，轻云倚细根。数惊闻雀噪，暂睡想猿蹲。日转东方白，风来北斗昏。天寒不成寝，无梦寄归魂。"
    },
    {
        "title": "避地",
        "paragraph": "避地岁时晚，窜身筋骨劳。诗书遂墙壁，奴仆且旌旄。行在仅闻信，此生随所遭。神尧旧天下，会见出腥臊。"
    },
    {
        "title": "又呈窦使君",
        "paragraph": "向晚波微绿，连空岸脚青。日兼春有暮，愁与醉无醒。漂泊犹杯酒，踌躇此驿亭。相看万里外，同是一浮萍。"
    },
    {
        "title": "柳边",
        "paragraph": "只道梅花发，那知柳亦新。枝枝总到地，叶叶自开春。紫燕时翻翼，黄鹂不露身。汉南应老尽，霸上远愁人。"
    },
    {
        "title": "伤秋",
        "paragraph": "林僻来人少，山长去鸟微。高秋收画扇，久客掩荆扉。懒慢头时栉，艰难带减围。将军犹汗马，天子尚戎衣。白蒋风飙脆，殷柽晓夜稀。何年减豺虎，似有故园归。"
    },
    {
        "title": "赠裴南部，闻袁判官自来欲有按问",
        "paragraph": "尘满莱芜甑，堂横单父琴。人皆知饮水，公辈不偷金。梁狱书因上，秦台镜欲临。独醒时所嫉，群小谤能深。即出黄沙在，何须白发侵。使君传旧德，已见直绳心。"
    },
    {
        "title": "花底",
        "paragraph": "紫萼扶千蕊，黄须照万花。忽疑行暮雨，何事入朝霞。恐是潘安县，堪留卫玠车。深知好颜色，莫作委泥沙。"
    },
    {
        "title": "巴山",
        "paragraph": "巴山遇中使，云自峡城来。盗贼还奔突，乘舆恐未回。天寒邵伯树，地阔望仙台。狼狈风尘里，群臣安在哉。"
    },
    {
        "title": "暝",
        "paragraph": "日下四山阴，山庭岚气侵。牛羊归径险，鸟雀聚枝深。正枕当星剑，收书动玉琴。半扉开烛影，欲掩见清砧。"
    },
    {
        "title": "上韦左相二十韵",
        "paragraph": "凤历轩辕纪，龙飞四十春。\r八荒开寿域，一气转洪钧。\r\r霖雨思贤佐，丹青忆老臣。\r应图求骏马，惊代得麒麟。\r\r沙汰江河浊，调和鼎鼐新。\r韦贤初相汉，范叔已归秦。\r\r盛业今如此，传经固绝伦。\r豫樟深出地，沧海阔无津。\r\r北斗司喉舌，东方领搢绅。\r持衡留藻鉴，听履上星辰。\r\r独步才超古，馀波德照邻。\r聪明过管辂，尺牍倒陈遵。\r\r岂是池中物，由来席上珍。\r庙堂知至理，风俗尽还淳。\r\r才杰俱登用，愚蒙但隐沦。\r长卿多病久，子夏索居频。\r\r回首驱流俗，生涯似众人。\r巫咸不可问，邹鲁莫容身。\r\r感激时将晚，苍茫兴有神。\r为公歌此曲，涕泪在衣巾。\r\r\r"
    },
    {
        "title": "戏简郑广文兼呈苏司业",
        "paragraph": "广文到官舍，系马堂阶下。醉则骑马归，颇遭官长骂。才名四十年，坐客寒无毡。赖有苏司业，时时与酒钱。"
    },
    {
        "title": "提封",
        "paragraph": "提封汉天下，万国尚同心。借问悬车守，何如俭德临。时征俊乂入，草窃犬羊侵。愿戒兵犹火，恩加四海深。"
    },
    {
        "title": "寄贺兰铦",
        "paragraph": "朝野欢娱后，乾坤震荡中。相随万里日，总作白头翁。岁晚仍分袂，江边更转蓬。勿云俱异域，饮啄几回同。"
    },
    {
        "title": "奉赠王中允维",
        "paragraph": "中允声名久，如今契阔深。共传收庾信，不比得陈琳。一病缘明主，三年独此心。穷愁应有作，试诵白头吟。"
    },
    {
        "title": "写怀二首",
        "paragraph": "劳生共乾坤，何处异风俗。冉冉自趋竞，行行见羁束。无贵贱不悲，无富贫亦足。万古一骸骨，邻家递歌哭。鄙夫到巫峡，三岁如转烛。全命甘留滞，忘情任荣辱。朝班及暮齿，日给还脱粟。编蓬石城东，采药山北谷。用心霜雪间，不必条蔓绿。非关故安排，曾是顺幽独。达士如弦直，小人似钩曲。曲直我不知，负暄候樵牧。夜深坐南轩，明月照我膝。惊风翻河汉，梁栋已出日。群生各一宿，飞动自俦匹。吾亦驱其儿，营营为私实。天寒行旅稀，岁暮日月疾。荣名忽中人，世乱如虮虱。古者三皇前，满腹志愿毕。胡为有结绳，陷此胶与漆。祸首燧人氏，厉阶董狐笔。君看灯烛张，转使飞蛾密。放神八极外，俯仰俱萧瑟。终契如往还，得匪合仙术。"
    },
    {
        "title": "夜宿西阁，晓呈元二十一曹长",
        "paragraph": "城暗更筹急，楼高雨雪微。稍通绡幕霁，远带玉绳稀。门鹊晨光起，墙乌宿处飞。寒江流甚细，有意待人归。"
    },
    {
        "title": "寄高三十五詹事",
        "paragraph": "安稳高詹事，兵戈久索居。时来如宦达，岁晚莫情疏。天上多鸿雁，池中足鲤鱼。相看过半百，不寄一行书。"
    },
    {
        "title": "赤甲",
        "paragraph": "卜居赤甲迁居新，两见巫山楚水春。炙背可以献天子，美芹由来知野人。荆州郑薛寄书近，蜀客郗岑非我邻。笑接郎中评事饮，病从深酌道吾真。"
    },
    {
        "title": "屏迹三首",
        "paragraph": "用拙存吾道，幽居近物情。桑麻深雨露，燕雀半生成。村鼓时时急，渔舟个个轻。杖藜从白首，心迹喜双清。晚起家何事，无营地转幽。竹光团野色，舍影漾江流。失学从儿懒，长贫任妇愁。百年浑得醉，一月不梳头。衰颜甘屏迹，幽事供高卧。鸟下竹根行，龟开萍叶过。年荒酒价乏，日并园蔬课。犹酌甘泉歌，歌长击樽破。"
    },
    {
        "title": "久雨期王将军不至",
        "paragraph": "天雨萧萧滞茅屋，空山无以慰幽独。锐头将军来何迟，令我心中苦不足。数看黄雾乱玄云，时听严风折乔木。泉源泠泠杂猿狖，泥泞漠漠饥鸿鹄。岁暮穷阴耿未已，人生会面难再得。忆尔腰下铁丝箭，射杀林中雪色鹿。前者坐皮因问毛，知子历险人马劳。异兽如飞星宿落，应弦不碍苍山高。安得突骑只五千，崒然眉骨皆尔曹。走平乱世相催促，一豁明主正郁陶。忆昔范增碎玉斗，未使吴兵著白袍。昏昏阊阖闭氛祲，十月荆南雷怒号。"
    },
    {
        "title": "送魏二十四司直充岭南掌选崔郎中判官兼寄韦",
        "paragraph": "选曹分五岭，使者历三湘。才美膺推荐，君行佐纪纲。佳声斯共远，雅节在周防。明白山涛鉴，嫌疑陆贾装。故人湖外少，春日岭南长。凭报韶州牧，新诗昨寄将。"
    },
    {
        "title": "奉酬寇十侍御锡见寄四韵，复寄寇",
        "paragraph": "往别郇瑕地，于今四十年。来簪御府笔，故泊洞庭船。诗忆伤心处，春深把臂前。南瞻按百越，黄帽待君偏。"
    },
    {
        "title": "衡州送李大夫七丈勉赴广州",
        "paragraph": "斧钺下青冥，楼船过洞庭。北风随爽气，南斗避文星。日月笼中鸟，乾坤水上萍。王孙丈人行，垂老见飘零。第二百三十四卷"
    },
    {
        "title": "送司马入京",
        "paragraph": "群盗至今日，先朝忝从臣。叹君能恋主，久客羡归秦。黄阁长司谏，丹墀有故人。向来论社稷，为话涕沾巾。"
    },
    {
        "title": "天池",
        "paragraph": "天池马不到，岚壁鸟才通。百顷青云杪，层波白石中。郁纡腾秀气，萧瑟浸寒空。直对巫山出，兼疑夏禹功。鱼龙开辟有，菱芡古今同。闻道奔雷黑，初看浴日红。飘零神女雨，断续楚王风。欲问支机石，如临献宝宫。九秋惊雁序，万里狎渔翁。更是无人处，诛茅任薄躬。"
    },
    {
        "title": "酬郭十五受判官",
        "paragraph": "才微岁老尚虚名，卧病江湖春复生。药裹关心诗总废，花枝照眼句还成。只同燕石能星陨，自得隋珠觉夜明。乔口橘洲风浪促，系帆何惜片时程。"
    },
    {
        "title": "遣忧",
        "paragraph": "乱离知又甚，消息苦难真。受谏无今日，临危忆古人。纷纷乘白马，攘攘著黄巾。隋氏留宫室，焚烧何太频。"
    },
    {
        "title": "收京",
        "paragraph": "复道收京邑，兼闻杀犬戎。衣冠却扈从，车驾已还宫。克复成如此，安危在数公。莫令回首地，恸哭起悲风。"
    },
    {
        "title": "历历",
        "paragraph": "历历开元事，分明在眼前。无端盗贼起，忽已岁时迁。巫峡西江外，秦城北斗边。为郎从白首，卧病数秋天。"
    },
    {
        "title": "宿昔",
        "paragraph": "宿昔青门里，蓬莱仗数移。花娇迎杂树，龙喜出平池。落日留王母，微风倚少儿。宫中行乐秘，少有外人知。"
    },
    {
        "title": "能画",
        "paragraph": "能画毛延寿，投壶郭舍人。每蒙天一笑，复似物皆春。政化平如水，皇恩断若神。时时用抵戏，亦未杂风尘。"
    },
    {
        "title": "中宵",
        "paragraph": "西阁百寻馀，中宵步绮疏。飞星过水白，落月动沙虚。择木知幽鸟，潜波想巨鱼。亲朋满天地，兵甲少来书。"
    },
    {
        "title": "王十五司马弟出郭相访兼遗营草堂资",
        "paragraph": "客里何迁次，江边正寂寥。肯来寻一老，愁破是今朝。忧我营茅栋，携钱过野桥。他乡唯表弟，还往莫辞遥。"
    },
    {
        "title": "送窦九归成都",
        "paragraph": "文章亦不尽，窦子才纵横。非尔更苦节，何人符大名。读书云阁观，问绢锦官城。我有浣花竹，题诗须一行。"
    },
    {
        "title": "凭何十一少府邕觅桤木栽",
        "paragraph": "草堂堑西无树林，非子谁复见幽心。饱闻桤木三年大，与致溪边十亩阴。"
    },
    {
        "title": "天末怀李白",
        "paragraph": "凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。"
    },
    {
        "title": "舍弟占归草堂检校聊示此诗",
        "paragraph": "久客应吾道，相随独尔来。孰知江路近，频为草堂回。鹅鸭宜长数，柴荆莫浪开。东林竹影薄，腊月更须栽。"
    },
    {
        "title": "为农",
        "paragraph": "锦里烟尘外，江村八九家。圆荷浮小叶，细麦落轻花。卜宅从兹老，为农去国赊。远惭句漏令，不得问丹砂。"
    },
    {
        "title": "泛江",
        "paragraph": "方舟不用楫，极目总无波。长日容杯酒，深江净绮罗。乱离还奏乐，飘泊且听歌。故国流清渭，如今花正多。"
    },
    {
        "title": "奉待严大夫",
        "paragraph": "殊方又喜故人来，重镇还须济世才。常怪偏裨终日待，不知旌节隔年回。欲辞巴徼啼莺合，远下荆门去鹢催。身老时危思会面，一生襟抱向谁开。"
    },
    {
        "title": "送李卿晔（晔，淮安忠公琇之子，时以罪贬岭",
        "paragraph": "王子思归日，长安已乱兵。沾衣问行在，走马向承明。暮景巴蜀僻，春风江汉清。晋山虽自弃，魏阙尚含情。"
    },
    {
        "title": "春远",
        "paragraph": "肃肃花絮晚，菲菲红素轻。日长唯鸟雀，春远独柴荆。数有关中乱，何曾剑外清。故乡归不得，地入亚夫营。"
    },
    {
        "title": "释闷",
        "paragraph": "四海十年不解兵，犬戎也复临咸京。失道非关出襄野，扬鞭忽是过胡城。豺狼塞路人断绝。烽火照夜尸纵横。天子亦应厌奔走，群公固合思升平。但恐诛求不改辙，闻道嬖孽能全生。江边老翁错料事，眼暗不见风尘清。"
    },
    {
        "title": "江亭王阆州筵饯萧遂州",
        "paragraph": "离亭非旧国，春色是他乡。老畏歌声断，愁随舞曲长。二天开宠饯，五马烂生光。川路风烟接，俱宜下凤凰。"
    },
    {
        "title": "巫山县汾州唐使君十八弟宴别，兼诸公携酒乐",
        "paragraph": "卧病巴东久，今年强作归。故人犹远谪，兹日倍多违。接宴身兼杖，听歌泪满衣。诸公不相弃，拥别惜光辉。"
    },
    {
        "title": "滕王亭子",
        "paragraph": "寂寞春山路，君王不复行。古墙犹竹色，虚阁自松声。鸟雀荒村暮，云霞过客情。尚思歌吹入，千骑把霓旌。"
    },
    {
        "title": "游修觉寺",
        "paragraph": "野寺江天豁，山扉花竹幽。诗应有神助，吾得及春游。径石相萦带，川云自去留。禅枝宿众鸟，漂转暮归愁。"
    },
    {
        "title": "滕王亭子",
        "paragraph": "君王台榭枕巴山，万丈丹梯尚可攀。春日莺啼修竹里，仙家犬吠白云间。清江锦石伤心丽，嫩蕊浓花满目班。人到于今歌出牧，来游此地不知还。"
    },
    {
        "title": "乐游园歌",
        "paragraph": "乐游古园崒森爽，烟绵碧草萋萋长。公子华筵势最高，秦川对酒平如掌。长生木瓢示真率，更调鞍马狂欢赏。青春波浪芙蓉园，白日雷霆夹城仗。阊阖晴开昳荡荡，曲江翠幕排银榜。拂水低徊舞袖翻，缘云清切歌声上。却忆年年人醉时，只今未醉已先悲。数茎白发那抛得，百罚深杯亦不辞。圣朝亦知贱士丑，一物自荷皇天慈。此身饮罢无归处，独立苍茫自咏诗。"
    },
    {
        "title": "答杨梓州",
        "paragraph": "闷到房公池水头，坐逢杨子镇东州。却向青溪不相见，回船应载阿戎游。"
    },
    {
        "title": "答郑十七郎一绝",
        "paragraph": "雨后过畦润，花残步屐迟。把文惊小陆，好客见当时。"
    },
    {
        "title": "客居",
        "paragraph": "客居所居堂，前江后山根。下堑万寻岸，苍涛郁飞翻。葱青众木梢，邪竖杂石痕。子规昼夜啼，壮士敛精魂。峡开四千里，水合数百源。人虎相半居，相伤终两存。蜀麻久不来，吴盐拥荆门。西南失大将，商旅自星奔。今又降元戎，已闻动行轩。舟子候利涉，亦凭节制尊。我在路中央，生理不得论。卧愁病脚废，徐步视小园。短畦带碧草，怅望思王孙。凤随其皇去，篱雀暮喧繁。览物想故国，十年别荒村。日暮归几翼，北林空自昏。安得覆八溟，为君洗乾坤。稷契易为力，犬戎何足吞。儒生老无成，臣子忧四番。箧中有旧笔，情至时复援。"
    },
    {
        "title": "谒真谛寺禅师",
        "paragraph": "兰若山高处，烟霞嶂几重。冻泉依细石，晴雪落长松。问法看诗忘，观身向酒慵。未能割妻子，卜宅近前峰。"
    },
    {
        "title": "春水生二绝",
        "paragraph": "二月六夜春水生，门前小滩浑欲平。鸬鹚鸂鶒莫漫喜，吾与汝曹俱眼明。一夜水高二尺强，数日不可更禁当。南市津头有船卖，无钱即买系篱旁。"
    },
    {
        "title": "遣闷",
        "paragraph": "地阔平沙岸，舟虚小洞房。使尘来驿道，城日避乌樯。暑雨留蒸湿，江风借夕凉。行云星隐见，叠浪月光芒。萤鉴缘帷彻，蛛丝罥鬓长。哀筝犹凭几，鸣笛竟沾裳。倚著如秦赘，过逢类楚狂。气冲看剑匣，颖脱抚锥囊。妖孽关东臭，兵戈陇右创。时清疑武略，世乱跼文场。馀力浮于海，端忧问彼苍。百年从万事，故国耿难忘。"
    },
    {
        "title": "移居公安敬赠卫大郎钧",
        "paragraph": "卫侯不易得，余病汝知之。雅量涵高远，清襟照等夷。平生感意气，少小爱文辞。河海由来合，风云若有期。形容劳宇宙，质朴谢轩墀。自古幽人泣，流年壮士悲。水烟通径草，秋露接园葵。入邑豺狼斗，伤弓鸟雀饥。白头供宴语，乌几伴栖迟。交态遭轻薄，今朝豁所思。"
    },
    {
        "title": "萧八明府实处觅桃栽",
        "paragraph": "奉乞桃栽一百根，春前为送浣花村。河阳县里虽无数，濯锦江边未满园。"
    },
    {
        "title": "上后园山脚",
        "paragraph": "朱夏热所婴，清旭步北林。小园背高冈，挽葛上崎崟。旷望延驻目，飘摇散疏襟。潜鳞恨水壮，去翼依云深。勿谓地无疆，劣于山有阴。石榞遍天下，水陆兼浮沈。自我登陇首，十年经碧岑。剑门来巫峡，薄倚浩至今。故园暗戎马，骨肉失追寻。时危无消息，老去多归心。志士惜白日，久客藉黄金。敢为苏门啸，庶作梁父吟。"
    },
    {
        "title": "课伐木",
        "paragraph": "长夏无所为，客居课奴仆。清晨饭其腹，持斧入白谷。青冥曾巅后，十里斩阴木。人肩四根已，亭午下山麓。尚闻丁丁声，功课日各足。苍皮成委积，素节相照烛。藉汝跨小篱，当仗苦虚竹。空荒咆熊罴，乳兽待人肉。不示知禁情，岂惟干戈哭。城中贤府主，处贵如白屋。萧萧理体净，蜂虿不敢毒。虎穴连里闾，堤防旧风俗。泊舟沧江岸，久客慎所触。舍西崖峤壮，雷雨蔚含蓄。墙宇资屡修，衰年怯幽独。尔曹轻执热，为我忍烦促。秋光近青岑，季月当泛菊。报之以微寒，共给酒一斛。"
    },
    {
        "title": "奉和严公军城早秋",
        "paragraph": "秋风袅袅动高旌，玉帐分弓射虏营。已收滴博云间戍，欲夺蓬婆雪外城。"
    },
    {
        "title": "行官张望补稻畦水归",
        "paragraph": "东屯大江北，百顷平若案。六月青稻多，千畦碧泉乱。插秧适云已，引溜加溉灌。更仆往方塘，决渠当断岸。公私各地著，浸润无天旱。主守问家臣，分明见溪伴。芊芊炯翠羽，剡剡生银汉。鸥鸟镜里来，关山云边看。秋菰成黑米，精凿传白粲。玉粒足晨炊，红鲜任霞散。终然添旅食，作苦期壮观。遗穗及众多，我仓戒滋蔓。"
    },
    {
        "title": "惠义寺园送辛员外",
        "paragraph": "朱樱此日垂朱实，郭外谁家负郭田。万里相逢贪握手，高才却望足离筵。"
    },
    {
        "title": "弊庐遣兴，奉寄严公",
        "paragraph": "野水平桥路，春沙映竹村。风轻粉蝶喜，花暖蜜蜂喧。把酒宜深酌，题诗好细论。府中瞻暇日，江上忆词源。迹忝朝廷旧，情依节制尊。还思长者辙，恐避席为门。"
    },
    {
        "title": "送卢十四弟侍御护韦尚书灵榇归上都二十韵",
        "paragraph": "素幕渡江远，朱幡登陆微。悲鸣驷马顾，失涕万人挥。参佐哭辞毕，门阑谁送归。从公伏事久，之子俊才稀。长路更执绋，此心犹倒衣。感恩义不小，怀旧礼无违。墓待龙骧诏，台迎獬豸威。深衷见士则，雅论在兵机。戎狄乘妖气，尘沙落禁闱。往年朝谒断，他日扫除非。但促铜壶箭，休添玉帐旂。动询黄阁老，肯虑白登围。万姓疮痍合，群凶嗜欲肥。刺规多谏诤，端拱自光辉。俭约前王体，风流后代希。对扬期特达，衰朽再芳菲。空里愁书字，山中疾采薇。拨杯要忽罢，抱被宿何依。眼冷看征盖，儿扶立钓矶。清霜洞庭叶，故就别时飞。"
    },
    {
        "title": "更题",
        "paragraph": "只应踏初雪，骑马发荆州。直怕巫山雨，真伤白帝秋。群公苍玉佩，天子翠云裘。同舍晨趋侍，胡为淹此留。"
    },
    {
        "title": "示獠奴阿段",
        "paragraph": "山木苍苍落日曛，竹竿褭褭细泉分。郡人入夜争馀沥，竖子寻源独不闻。病渴三更回白首，传声一注湿青云。曾惊陶侃胡奴异，怪尔常穿虎豹群。"
    },
    {
        "title": "奉和严中丞西城晚眺十韵",
        "paragraph": "汲黯匡君切，廉颇出将频。直词才不世，雄略动如神。政简移风速，诗清立意新。层城临暇景，绝域望馀春。旗尾蛟龙会，楼头燕雀驯。地平江动蜀，天阔树浮秦。帝念深分阃，军须远算缗。花罗封蛱蝶，瑞锦送麒麟。辞第输高义，观图忆古人。征南多兴绪，事业闇相亲。"
    },
    {
        "title": "自瀼西荆扉且移居东屯茅屋四首",
        "paragraph": "白盐危峤北，赤甲古城东。平地一川稳，高山四面同。烟霜凄野日，粳稻熟天风。人事伤蓬转，吾将守桂丛。东屯复瀼西，一种住青溪。来往皆茅屋，淹留为稻畦。市喧宜近利，林僻此无蹊。若访衰翁语，须令剩客迷。道北冯都使，高斋见一川。子能渠细石，吾亦沼清泉。枕带还相似，柴荆即有焉。斫畬应费日，解缆不知年。牢落西江外，参差北户间。久游巴子国，卧病楚人山。幽独移佳境，清深隔远关。寒空见鸳鹭，回首忆朝班。"
    },
    {
        "title": "八哀诗·赠左仆射郑国公严公武",
        "paragraph": "郑公瑚琏器，华岳金天晶。昔在童子日，已闻老成名。嶷然大贤后，复见秀骨清。开口取将相，小心事友生。阅书百纸尽，落笔四座惊。历职匪父任，嫉邪常力争。汉仪尚整肃，胡骑忽纵横。飞传自河陇，逢人问公卿。不知万乘出，雪涕风悲鸣。受词剑阁道，谒帝萧关城。寂寞云台仗，飘飖沙塞旌。江山少使者，笳鼓凝皇情。壮士血相视，忠臣气不平。密论贞观体，挥发岐阳征。感激动四极，联翩收二京。西郊牛酒再，原庙丹青明。匡汲俄宠辱，卫霍竟哀荣。四登会府地，三掌华阳兵。京兆空柳色，尚书无履声。群乌自朝夕，白马休横行。诸葛蜀人爱，文翁儒化成。公来雪山重，公去雪山轻。记室得何逊，韬钤延子荆。四郊失壁垒，虚馆开逢迎。堂上指图画，军中吹玉笙。岂无成都酒，忧国只细倾。时观锦水钓，问俗终相并。意待犬戎灭，人藏红粟盈。以兹报主愿，庶或裨世程。炯炯一心在，沉沉二竖婴。颜回竟短折，贾谊徒忠贞。飞旐出江汉，孤舟轻荆衡。虚无马融笛，怅望龙骧茔。空馀老宾客，身上愧簪缨。"
    },
    {
        "title": "郑附马池台喜遇郑广文同饮",
        "paragraph": "不谓生戎马，何知共酒杯。然脐郿坞败，握节汉臣回。白发千茎雪，丹心一寸灰。别离经死地，披写忽登台。重对秦箫发，俱过阮宅来。留连春夜舞，泪落强裴回。"
    },
    {
        "title": "曲江陪郑八丈南史饮",
        "paragraph": "雀啄江头黄柳花，??鸂鶒满晴沙。自知白发非春事，且尽芳尊恋物华。近侍即今难浪迹，此身那得更无家。丈人文力犹强健，岂傍青门学种瓜。"
    },
    {
        "title": "狂歌行，赠四兄",
        "paragraph": "与兄行年校一岁，贤者是兄愚者弟。兄将富贵等浮云，弟切功名好权势。长安秋雨十日泥，我曹鞴马听晨鸡。公卿朱门未开锁，我曹已到肩相齐。吾兄睡稳方舒膝，不袜不巾蹋晓日。男啼女哭莫我知，身上须缯腹中实。今年思我来嘉州。嘉州酒重花绕楼。楼头吃酒楼下卧，长歌短咏还相酬。四时八节还拘礼，女拜弟妻男拜弟。幅巾鞶带不挂身，头脂足垢何曾洗。吾兄吾兄巢许伦，一生喜怒长任真。日斜枕肘寝已熟，啾啾唧唧为何人。"
    },
    {
        "title": "舟中苦热遣怀，奉呈阳中丞通简台省诸公",
        "paragraph": "愧为湖外客，看此戎马乱。中夜混黎氓，脱身亦奔窜。平生方寸心，反掌帐下难。呜呼杀贤良，不叱白刃散。吾非丈夫特，没齿埋冰炭。耻以风病辞，胡然泊湘岸。入舟虽苦热，垢腻可溉灌。痛彼道边人，形骸改昏旦。中丞连帅职，封内权得按。身当问罪先，县实诸侯半。士卒既辑睦，启行促精悍。似闻上游兵，稍逼长沙馆。怜好彼克修，天机自明断。南图卷云水，北拱戴霄汉。美名光史臣，长策何壮观。驱驰数公子，咸愿同伐叛。声节哀有馀，夫何激衰懦。偏裨表三上，卤莽同一贯。始谋谁其间，回首增愤惋。宗英李端公，守职甚昭焕。变通迫胁地，谋画焉得算。王室不肯微，凶徒略无惮。此流须卒斩，神器资强干。扣寂豁烦襟，皇天照嗟叹。"
    },
    {
        "title": "陪李金吾花下饮",
        "paragraph": "胜地初相引，余行得自娱。见轻吹鸟毳，随意数花须。细草称偏坐，香醪懒再酤。醉归应犯夜，可怕李金吾。"
    },
    {
        "title": "西阁口号（呈元二十一）",
        "paragraph": "山木抱云稠，寒江绕上头。雪崖才变石，风幔不依楼。社稷堪流涕，安危在运筹。看君话王室，感动几销忧。"
    },
    {
        "title": "赠毕四曜",
        "paragraph": "才大今诗伯，家贫苦宦卑。饥寒奴仆贱，颜状老翁为。同调嗟谁惜，论文笑自知。流传江鲍体，相顾免无儿。"
    },
    {
        "title": "入乔口（长沙北界）",
        "paragraph": "漠漠旧京远，迟迟归路赊。残年傍水国，落日对春华。树蜜早蜂乱，江泥轻燕斜。贾生骨已朽，凄恻近长沙。"
    },
    {
        "title": "过南邻朱山人水亭",
        "paragraph": "相近竹参差，相过人不知。幽花欹满树，小水细通池。归客村非远，残樽席更移。看君多道气，从此数追随。"
    },
    {
        "title": "北风（新康江口信宿方行）",
        "paragraph": "春生南国瘴，气待北风苏。向晚霾残日，初宵鼓大炉。爽携卑湿地，声拔洞庭湖。万里鱼龙伏，三更鸟兽呼。涤除贪破浪，愁绝付摧枯。执热沉沉在，凌寒往往须。且知宽疾肺，不敢恨危途。再宿烦舟子，衰容问仆夫。今晨非盛怒，便道即长驱。隐几看帆席，云州涌坐隅。"
    },
    {
        "title": "铜官渚守风（渚在宁乡县）",
        "paragraph": "不夜楚帆落，避风湘渚间。水耕先浸草，春火更烧山。早泊云物晦，逆行波浪悭。飞来双白鹤，过去杳难攀。"
    },
    {
        "title": "船下夔州郭宿，雨湿不得上岸，别王十二判官",
        "paragraph": "依沙宿舸船，石濑月娟娟。风起春灯乱，江鸣夜雨悬。晨钟云外湿，胜地石堂烟。柔橹轻鸥外，含凄觉汝贤。"
    },
    {
        "title": "宿江边阁（即后西阁）",
        "paragraph": "暝色延山径，高斋次水门。薄云岩际宿，孤月浪中翻。鹳鹤追飞静，豺狼得食喧。不眠忧战伐，无力正乾坤。"
    },
    {
        "title": "江阁卧病走笔寄呈崔、卢两侍御",
        "paragraph": "客子庖厨薄，江楼枕席清。衰年病只瘦，长夏想为情。滑忆雕胡饭，香闻锦带羹。溜匙兼暖腹，谁欲致杯罂。"
    },
    {
        "title": "去秋行",
        "paragraph": "去秋涪江木落时，臂枪走马谁家儿。到今不知白骨处，部曲有去皆无归。遂州城中汉节在，遂州城外巴人稀。战场冤魂每夜哭，空令野营猛士悲。"
    },
    {
        "title": "潭州送韦员外牧韶州（迢）",
        "paragraph": "炎海韶州牧，风流汉署郎。分符先令望，同舍有辉光。白首多年疾，秋天昨夜凉。洞庭无过雁，书疏莫相忘。"
    },
    {
        "title": "江阁对雨有怀行营裴二端公（裴虬与讨臧玠故",
        "paragraph": "南纪风涛壮，阴晴屡不分。野流行地日，江入度山云。层阁凭雷殷，长空水面文。雨来铜柱北，应洗伏波军。"
    },
    {
        "title": "双枫浦（在浏阳县）",
        "paragraph": "辍棹青枫浦，双枫旧已摧。自惊衰谢力，不道栋梁材。浪足浮纱帽，皮须截锦苔。江边地有主，暂借上天回。"
    },
    {
        "title": "西阁雨望",
        "paragraph": "楼雨沾云幔，山寒著水城。径添沙面出，湍减石棱生。菊蕊凄疏放，松林驻远情。滂沱朱槛湿，万虑傍檐楹。"
    },
    {
        "title": "千秋节有感二首（八月二日为明皇千秋节）",
        "paragraph": "自罢千秋节，频伤八月来。先朝常宴会，壮观已尘埃。凤纪编生日，龙池堑劫灰。湘川新涕泪，秦树远楼台。宝镜群臣得，金吾万国回。衢尊不重饮，白首独馀哀。御气云楼敞，含风彩仗高。仙人张内乐，王母献宫桃。罗袜红蕖艳，金羁白雪毛。舞阶衔寿酒，走索背秋毫。圣主他年贵，边心此日劳。桂江流向北，满眼送波涛。"
    },
    {
        "title": "奉赠卢五丈参谋（琚）",
        "paragraph": "恭惟同自出，妙选异高标。入幕知孙楚，披襟得郑侨。丈人藉才地，门阀冠云霄。老矣逢迎拙，相于契托饶。赐钱倾府待，争米驻船遥。邻好艰难薄，氓心杼轴焦。客星空伴使，寒水不成潮。素发干垂领，银章破在腰。说诗能累夜，醉酒或连朝。藻翰惟牵率，湖山合动摇。时清非造次，兴尽却萧条。天子多恩泽，苍生转寂寥。休传鹿是马，莫信鵩如鸮。未解依依袂，还斟泛泛瓢。流年疲蟋蟀，体物幸鹪鹩。辜负沧洲愿，谁云晚见招。"
    },
    {
        "title": "锦树行（因篇内有锦树二字摘以为题非正赋锦",
        "paragraph": "今日苦短昨日休，岁云暮矣增离忧。霜凋碧树待锦树。万壑东逝无停留。荒戍之城石色古，东郭老人住青丘。飞书白帝营斗粟，琴瑟几杖柴门幽。青草萋萋尽枯死，天马跂足随牦牛。自古圣贤多薄命，奸雄恶少皆封侯。故国三年一消息。终南渭水寒悠悠。五陵豪贵反颠倒，乡里小儿狐白裘。生男堕地要膂力，一生富贵倾邦国。莫愁父母少黄金，天下风尘儿亦得。"
    },
    {
        "title": "狄明府（博济。一作寄狄明府）",
        "paragraph": "梁公曾孙我姨弟，不见十年官济济。大贤之后竟陵迟，浩荡古今同一体。比看叔伯四十人，有才无命百寮底。今者兄弟一百人，几人卓绝秉周礼。在汝更用文章为，长兄白眉复天启。汝门请从曾翁说，太后当朝多巧诋。狄公执政在末年，浊河终不污清济。国嗣初将付诸武，公独廷诤守丹陛。禁中决册请房陵，前朝长老皆流涕。太宗社稷一朝正，汉官威仪重昭洗。时危始识不世才，谁谓荼苦甘如荠。汝曹又宜列土食，身使门户多旌棨。胡为漂泊岷汉间，干谒王侯颇历抵。况乃山高水有波，秋风萧萧露泥泥。虎之饥，下巉岩，蛟之横，出清泚。早归来，黄土泥衣眼易眯。"
    },
    {
        "title": "寄邛州崔录事",
        "paragraph": "邛州崔录事，闻在果园坊。久待无消息，终朝有底忙。应愁江树远，怯见野亭荒。浩荡风尘外，谁知酒熟香。"
    },
    {
        "title": "通泉县署屋壁后薛少保画鹤",
        "paragraph": "薛公十一鹤，皆写青田真。画色久欲尽，苍然犹出尘。低昂各有意，磊落如长人。佳此志气远，岂惟粉墨新。万里不以力，群游森会神。威迟白凤态，非是仓庚邻。高堂未倾覆，常得慰嘉宾。曝露墙壁外，终嗟风雨频。赤霄有真骨，耻饮洿池津。冥冥任所往，脱略谁能驯。"
    },
    {
        "title": "李监宅二首（一作李盐铁）",
        "paragraph": "尚觉王孙贵，豪家意颇浓。屏开金孔雀，褥隐绣芙蓉。且食双鱼美，谁看异味重。门阑多喜色，女婿近乘龙。华馆春风起，高城烟雾开。杂花分户映，娇燕入帘回。一见能倾座，虚怀只爱才。盐官虽绊骥，名是汉廷来。"
    },
    {
        "title": "行次盐亭县聊题四韵奉简严遂州蓬州两使君咨",
        "paragraph": "马首见盐亭，高山拥县青。云溪花淡淡，春郭水泠泠。全蜀多名士，严家聚德星。长歌意无极，好为老夫听。"
    },
    {
        "title": "凭韦少府班觅松树子栽",
        "paragraph": "落落出群非榉柳，青青不朽岂杨梅。欲存老盖千年意，为觅霜根数寸栽。"
    },
    {
        "title": "得房公池鹅",
        "paragraph": "房相西亭鹅一群，眠沙泛浦白于云。凤凰池上应回首，为报笼随王右军。"
    },
    {
        "title": "对雨书怀走邀许十一簿公",
        "paragraph": "东岳云峰起，溶溶满太虚。震雷翻幕燕，骤雨落河鱼。座对贤人酒，门听长者车。相邀愧泥泞，骑马到阶除。"
    },
    {
        "title": "王十七侍御抡许携酒至草堂，奉寄此诗，便请",
        "paragraph": "老夫卧稳朝慵起，白屋寒多暖始开。江鹳巧当幽径浴，邻鸡还过短墙来。绣衣屡许携家酝，皂盖能忘折野梅。戏假霜威促山简，须成一醉习池回。"
    },
    {
        "title": "秋日荆南送石首薛明府辞满告别奉寄薛尚书颂",
        "paragraph": "南征为客久，西候别君初。岁满归凫舄，秋来把雁书。荆门留美化，姜被就离居。闻道和亲入，垂名报国馀。连枝不日并，八座几时除。往者胡星孛，恭惟汉网疏。风尘相澒洞，天地一丘墟。殿瓦鸳鸯坼，宫帘翡翠虚。钩陈摧徼道，枪櫐失储胥。文物陪巡守，亲贤病拮据。公时呵猰貐，首唱却鲸鱼。势惬宗萧相，材非一范睢。尸填太行道，血走浚仪渠。滏口师仍会，函关愤已摅。紫微临大角，皇极正乘舆。赏从频峨冕，殊私再直庐。岂惟高卫霍，曾是接应徐。降集翻翔凤，追攀绝众狙。侍臣双宋玉，战策两穰苴。鉴澈劳悬镜，荒芜已荷锄。向来披述作，重此忆吹嘘。白发甘凋丧，青云亦卷舒。经纶功不朽，跋涉体何如。应讶耽湖橘，常餐占野蔬。十年婴药饵，万里狎樵渔。扬子淹投阁，邹生惜曳裾。但惊飞熠耀，不记改蟾蜍。烟雨封巫峡，江淮略孟诸。汤池虽险固，辽海尚填淤。努力输肝胆，休烦独起予。"
    },
    {
        "title": "进艇",
        "paragraph": "南京久客耕南亩，北望伤神坐北窗。昼引老妻乘小艇，晴看稚子浴清江。俱飞蛱蝶元相逐，并蒂芙蓉本自双。茗饮蔗浆携所有，瓷罂无谢玉为缸。"
    },
    {
        "title": "送韩十四江东省觐",
        "paragraph": "兵戈不见老莱衣，叹息人间万事非。我已无家寻弟妹，君今何处访庭闱。黄牛峡静滩声转，白马江寒树影稀。此别应须各努力，故乡犹恐未同归。"
    },
    {
        "title": "贻华阳柳少府",
        "paragraph": "系马乔木间，问人野寺门。柳侯披衣笑，见我颜色温。并坐石下堂，俯视大江奔。火云洗月露，绝壁上朝暾。自非晓相访，触热生病根。南方六七月，出入异中原。老少多暍死，汗逾水浆翻。俊才得之子，筋力不辞烦。指挥当世事，语及戎马存。涕泪溅我裳，悲气排帝阍。郁陶抱长策，义仗知者论。吾衰卧江汉，但愧识玙璠。文章一小技，于道未为尊。起予幸斑白，因是托子孙。俱客古信州，结庐依毁垣。相去四五里，径微山叶繁。时危挹佳士，况免军旅喧。醉从赵女舞，歌鼓秦人盆。子壮顾我伤，我欢兼泪痕。馀生如过鸟，故里今空村。"
    },
    {
        "title": "送殿中杨监赴蜀见相公（杜鸿渐镇蜀，辟杨炎",
        "paragraph": "去水绝还波，泄云无定姿。人生在世间，聚散亦暂时。离别重相逢，偶然岂定期。送子清秋暮，风物长年悲。豪俊贵勋业，邦家频出师。相公镇梁益，军事无孑遗。解榻再见今，用才复择谁。况子已高位，为郡得固辞。难拒供给费，慎哀渔夺私。干戈未甚息，纪纲正所持。泛舟巨石横，登陆草露滋。山门日易久，当念居者思。"
    },
    {
        "title": "过南岳入洞庭湖",
        "paragraph": "洪波忽争道，岸转异江湖。鄂渚分云树，衡山引舳舻。翠牙穿裛桨，碧节上寒蒲。病渴身何去，春生力更无。壤童犁雨雪，渔屋架泥涂。欹侧风帆满，微冥水驿孤。悠悠回赤壁，浩浩略苍梧。帝子留遗恨，曹公屈壮图。圣朝光御极，残孽驻艰虞。才淑随厮养，名贤隐锻炉。邵平元入汉，张翰后归吴。莫怪啼痕数，危樯逐夜乌。"
    },
    {
        "title": "催宗文树鸡栅",
        "paragraph": "吾衰怯行迈，旅次展崩迫。愈风传乌鸡，秋卵方漫吃。自春生成者，随母向百翮。驱趁制不禁，喧呼山腰宅。课奴杀青竹，终日憎赤帻。蹋藉盘案翻，塞蹊使之隔。墙东有隙地，可以树高栅。避热时来归，问儿所为迹。织笼曹其内，令人不得掷。稀间可突过，觜爪还污席。我宽蝼蚁遭，彼免狐貉厄。应宜各长幼，自此均勍敌。笼栅念有修，近身见损益。明明领处分，一一当剖析。不昧风雨晨，乱离减忧戚。其流则凡鸟，其气心匪石。倚赖穷岁晏，拨烦去冰释。未似尸乡翁，拘留盖阡陌。"
    },
    {
        "title": "别常征君",
        "paragraph": "儿扶犹杖策，卧病一秋强。白发少新洗，寒衣宽总长。故人忧见及，此别泪相忘。各逐萍流转，来书细作行。"
    },
    {
        "title": "崔评事弟许相迎不到应虑老夫见泥雨…必愆佳",
        "paragraph": "江阁要宾许马迎，午时起坐自天明。浮云不负青春色，细雨何孤白帝城。身过花间沾湿好，醉于马上往来轻。虚疑皓首冲泥怯，实少银鞍傍险行。"
    },
    {
        "title": "赠韦七赞善",
        "paragraph": "乡里衣冠不乏贤，杜陵韦曲未央前。尔家最近魁三象，时论同归尺五天。北走关山开雨雪，南游花柳塞云烟。洞庭春色悲公子，鰕菜忘归范蠡船。"
    },
    {
        "title": "奉送严公入朝十韵",
        "paragraph": "鼎湖瞻望远，象阙宪章新。四海犹多难，中原忆旧臣。与时安反侧，自昔有经纶。感激张天步，从容静塞尘。南图回羽翮，北极捧星辰。漏鼓还思昼，宫莺罢啭春。空留玉帐术，愁杀锦城人。阁道通丹地，江潭隐白蘋。此生那老蜀，不死会归秦。公若登台辅，临危莫爱身。"
    },
    {
        "title": "重送刘十弟判官",
        "paragraph": "分源豕韦派，别浦雁宾秋。年事推兄忝，人才觉弟优。经过辨丰剑，意气逐吴钩。垂翅徒衰老，先鞭不滞留。本枝凌岁晚，高义豁穷愁。他日临江待，长沙旧驿楼。"
    },
    {
        "title": "八哀诗·故司徒李公光弼",
        "paragraph": "司徒天宝末，北收晋阳甲。胡骑攻吾城，愁寂意不惬。人安若泰山，蓟北断右胁。朔方气乃苏，黎首见帝业。二宫泣西郊，九庙起颓压。未散河阳卒，思明伪臣妾。复自碣石来，火焚乾坤猎。高视笑禄山，公又大献捷。异王册崇勋，小敌信所怯。拥兵镇河汴，千里初妥帖。青蝇纷营营，风雨秋一叶。内省未入朝，死泪终映睫。大屋去高栋，长城扫遗堞。平生白羽扇，零落蛟龙匣。雅望与英姿，恻怆槐里接。三军晦光彩，烈士痛稠叠。直笔在史臣，将来洗箱箧。吾思哭孤冢，南纪阻归楫。扶颠永萧条，未济失利涉。疲苶竟何人，洒涕巴东峡。"
    },
    {
        "title": "赠特进汝阳王二十韵",
        "paragraph": "特进群公表，天人夙德升。霜蹄千里骏，风翮九霄鹏。服礼求毫发，推思忘寝兴。圣情常有眷，朝退若无凭。仙醴来浮蚁，奇毛或赐鹰。清关尘不杂，中使日相乘。晚节嬉游简，平居孝义称。自多亲棣萼，谁敢问山陵？学业醇儒富，词华哲匠能。笔飞鸾耸立，章罢凤骞腾。精理通谈笑，忘形向友朋。寸长堪缱绻，一诺岂骄矜？巳忝归曹植，何知对李膺。招要恩屡至，崇重力难胜。披雾初欢夕，高秋爽气澄。樽罍临极浦，凫雁宿张灯。花月穷游宴，炎天避郁蒸。砚寒金井水，檐动玉壶冰。瓢饮唯三径，岩栖在百层。谬持蠡测海，况邑酒如渑。鸿宝宁全秘，丹梯庶可凌。淮王门有客，终不愧孙登。"
    },
    {
        "title": "览柏中允兼子侄数人除官制词因述父子兄弟四",
        "paragraph": "纷然丧乱际，见此忠孝门。蜀中寇亦甚，柏氏功弥存。深诚补王室，戮力自元昆。三止锦江沸，独清玉垒昏。高名入竹帛，新渥照乾坤。子弟先卒伍，芝兰叠玙璠。同心注师律，洒血在戎轩。丝纶实具载，绂冕已殊恩。奉公举骨肉，诛叛经寒温。金甲雪犹冻，朱旗尘不翻。每闻战场说，欻激懦气奔。圣主国多盗，贤臣官则尊。方当节钺用，必绝祲沴根。吾病日回首，云台谁再论。作歌挹盛事，推毂期孤鶱。"
    },
    {
        "title": "宗武生日",
        "paragraph": "小子何时见，高秋此日生。自从都邑语，已伴老夫名。诗是吾家事，人传世上情。熟精文选理，休觅彩衣轻。凋瘵筵初秩，欹斜坐不成。流霞分片片，涓滴就徐倾。"
    },
    {
        "title": "留别公安太易沙门",
        "paragraph": "隐居欲就庐山远，丽藻初逢休上人。数问舟航留制作，长开箧笥拟心神。沙村白雪仍含冻，江县红梅已放春。先蹋炉峰置兰若，徐飞锡杖出风尘。第二百三十三卷"
    },
    {
        "title": "公安送韦二少府匡赞",
        "paragraph": "逍遥公后世多贤，送尔维舟惜此筵。念我能书数字至，将诗不必万人传。时危兵甲黄尘里，日短江湖白发前。古往今来皆涕泪，断肠分手各风烟。"
    },
    {
        "title": "大云寺赞公房四首",
        "paragraph": "心在水精域，衣沾春雨时。洞门尽徐步，深院果幽期。到扉开复闭，撞钟斋及兹。醍醐长发性，饮食过扶衰。把臂有多日，开怀无愧辞。黄鹂度结构，紫鸽下罘罳。愚意会所适，花边行自迟。汤休起我病，微笑索题诗。细软青丝履，光明白氎巾。深藏供老宿，取用及吾身。自顾转无趣，交情何尚新。道林才不世，惠远德过人。雨泻暮檐竹，风吹青井芹。天阴对图画，最觉润龙鳞。灯影照无睡，心清闻妙香。夜深殿突兀，风动金锒铛。天黑闭春院，地清栖暗芳。玉绳回断绝，铁凤森翱翔。梵放时出寺，钟残仍殷床。明朝在沃野，苦见尘沙黄。童儿汲井华，惯捷瓶上手。沾洒不濡地，扫除似无帚。明霞烂复阁，霁雾搴高牖。侧塞被径花，飘飖委墀柳。艰难世事迫，隐遁佳期后。晤语契深心，那能总箝口。奉辞还杖策，暂别终回首。泱泱泥污人，听听国多狗。既未免羁绊，时来憩奔走。近公如白雪，执热烦何有。"
    },
    {
        "title": "缆船苦风，戏题四韵，奉简郑十三判官（泛）",
        "paragraph": "楚岸朔风疾，天寒鶬鸹呼。涨沙霾草树，舞雪渡江湖。吹帽时时落，维舟日日孤。因声置驿外，为觅酒家垆。"
    },
    {
        "title": "赤霄行",
        "paragraph": "孔雀未知牛有角，渴饮寒泉逢牴触。赤霄悬圃须往来，翠尾金花不辞辱。江中淘河吓飞燕，衔泥却落羞华屋。皇孙犹曾莲勺困，卫庄见贬伤其足。老翁慎莫怪少年，葛亮贵和书有篇。丈夫垂名动万年，记忆细故非高贤。"
    },
    {
        "title": "瀼西寒望",
        "paragraph": "水色含群动，朝光切太虚。年侵频怅望，兴远一萧疏。猿挂时相学，鸥行炯自如。瞿唐春欲至，定卜瀼西居。"
    },
    {
        "title": "园",
        "paragraph": "仲夏流多水，清晨向小园。碧溪摇艇阔，朱果烂枝繁。始为江山静，终防市井喧。畦蔬绕茅屋，自足媚盘餐。"
    },
    {
        "title": "又上后园山脚",
        "paragraph": "昔我游山东，忆戏东岳阳。穷秋立日观，矫首望八荒。朱崖著毫发，碧海吹衣裳。蓐收困用事，玄冥蔚强梁。逝水自朝宗，镇名各其方。平原独憔悴，农力废耕桑。非关风露凋，曾是戍役伤。于时国用富，足以守边疆。朝廷任猛将，远夺戎虏场。到今事反覆，故老泪万行。龟蒙不复见，况乃怀旧乡。肺萎属久战，骨出热中肠。忧来杖匣剑，更上林北冈。瘴毒猿鸟落，峡干南日黄。秋风亦已起，江汉始如汤。登高欲有往，荡析川无梁。哀彼远征人，去家死路旁。不及祖父茔，累累冢相当。"
    },
    {
        "title": "竖子至",
        "paragraph": "楂梨且缀碧，梅杏半传黄。小子幽园至，轻笼熟柰香。山风犹满把，野露及新尝。欲寄江湖客，提携日月长。"
    },
    {
        "title": "酬韦韶州见寄",
        "paragraph": "养拙江湖外，朝廷记忆疏。深惭长者辙，重得故人书。白发丝难理，新诗锦不如。虽无南去雁，看取北来鱼。"
    },
    {
        "title": "寄高适",
        "paragraph": "楚隔乾坤远，难招病客魂。诗名惟我共，世事与谁论。北阙更新主，南星落故园。定知相见日，烂漫倒芳尊。"
    },
    {
        "title": "奉送二十三舅录事之摄郴州",
        "paragraph": "贤良归盛族，吾舅尽知名。徐庶高交友，刘牢出外甥。泥涂岂珠玉，环堵但柴荆。衰老悲人世，驱驰厌甲兵。气春江上别，泪血渭阳情。舟鹢排风影，林乌反哺声。永嘉多北至，句漏且南征。必见公侯复，终闻盗贼平。郴州颇凉冷，橘井尚凄清。从役何蛮貊，居官志在行。"
    },
    {
        "title": "冬晚送长孙渐舍人归州",
        "paragraph": "参卿休坐幄，荡子不还乡。南客潇湘外，西戎鄠杜旁。衰年倾盖晚，费日系舟长。会面思来札，销魂逐去樯。云晴鸥更舞，风逆雁无行。匣里雌雄剑，吹毛任选将。"
    },
    {
        "title": "观薛稷少保书画壁",
        "paragraph": "少保有古风，得之陕郊篇。惜哉功名忤，但见书画传。我游梓州东，遗迹涪江边。画藏青莲界，书入金榜悬。仰看垂露姿，不崩亦不骞。郁郁三大字，蛟龙岌相缠。又挥西方变，发地扶屋椽。惨澹壁飞动，到今色未填。此行叠壮观，郭薛俱才贤。不知百载后，谁复来通泉。"
    },
    {
        "title": "夜二首",
        "paragraph": "白夜月休弦，灯花半委眠。号山无定鹿，落树有惊蝉。暂忆江东鲙，兼怀雪下船。蛮歌犯星起，空觉在天边。城郭悲笳暮，村墟过翼稀。甲兵年数久，赋敛夜深归。暗树依岩落，明河绕塞微。斗斜人更望，月细鹊休飞。"
    },
    {
        "title": "赠比部萧郎中十兄",
        "paragraph": "有美生人杰，由来积德门。汉朝丞相系，梁日帝王孙。蕴藉为郎久，魁梧秉哲尊。词华倾后辈，风雅蔼孤鶱。宅相荣姻戚，儿童惠讨论。见知真自幼，谋拙丑诸昆。漂荡云天阔，沈埋日月奔。致君时已晚，怀古意空存。中散山阳锻，愚公野谷村。宁纡长者辙，归老任乾坤。"
    },
    {
        "title": "览镜呈柏中丞",
        "paragraph": "渭水流关内，终南在日边。胆销豺虎窟，泪入犬羊天。起晚堪从事，行迟更学仙。镜中衰谢色，万一故人怜。"
    },
    {
        "title": "社日两篇",
        "paragraph": "九农成德业，百祀发光辉。报效神如在，馨香旧不违。南翁巴曲醉，北雁塞声微。尚想东方朔，诙谐割肉归。陈平亦分肉，太史竟论功。今日江南老，他时渭北童。欢娱看绝塞，涕泪落秋风。鸳鹭回金阙，谁怜病峡中。"
    },
    {
        "title": "发刘郎浦（浦在石首县，昭烈纳吴女处）",
        "paragraph": "挂帆早发刘郎浦，疾风飒飒昏亭午。舟中无日不沙尘，岸上空村尽豺虎。十日北风风未回，客行岁晚晚相催。白头厌伴渔人宿，黄帽青鞋归去来。"
    },
    {
        "title": "酬高使君相赠",
        "paragraph": "古寺僧牢落，空房客寓居。故人供禄米，邻舍与园蔬。双树容听法，三车肯载书。草玄吾岂敢，赋或似相如。"
    },
    {
        "title": "观兵",
        "paragraph": "北庭送壮士，貔虎数尤多。精锐旧无敌，边隅今若何。妖氛拥白马，元帅待雕戈。莫守邺城下，斩鲸辽海波。"
    },
    {
        "title": "泛江送客",
        "paragraph": "二月频送客，东津江欲平。烟花山际重，舟楫浪前轻。泪逐劝杯下，愁连吹笛生。离筵不隔日，那得易为情。"
    },
    {
        "title": "又于韦处乞大邑瓷碗",
        "paragraph": "大邑烧瓷轻且坚，扣如哀玉锦城传。君家白碗胜霜雪，急送茅斋也可怜。"
    },
    {
        "title": "暂如临邑，至山昔山湖亭奉怀李员外率尔成兴",
        "paragraph": "野亭逼湖水，歇马高林间。鼍吼风奔浪，鱼跳日映山。暂游阻词伯，却望怀青关。霭霭生云雾，唯应促驾还。"
    },
    {
        "title": "赠陈二补阙",
        "paragraph": "世儒多汩没，夫子独声名。献纳开东观，君王问长卿。皂雕寒始急，天马老能行。自到青冥里，休看白发生。"
    },
    {
        "title": "送王十六判官",
        "paragraph": "客下荆南尽，君今复入舟。买薪犹白帝，鸣橹少沙头。衡霍生春早，潇湘共海浮。荒林庾信宅，为仗主人留。"
    },
    {
        "title": "送蔡希曾都尉还陇右，因寄高三十五书记",
        "paragraph": "蔡子勇成癖，弯弓西射胡。健儿宁斗死，壮士耻为儒。官是先锋得，材缘挑战须。身轻一鸟过，枪急万人呼。云幕随开府，春城赴上都。马头金狎帢，驼背锦模糊。咫尺云山路，归飞青海隅。上公犹宠锡，突将且前驱。汉使黄河远，凉州白麦枯。因君问消息，好在阮元瑜。"
    },
    {
        "title": "画像题诗",
        "paragraph": "迎旦东风骑蹇驴，旋呵冻手暖髯须。洛阳无限丹青手，还有功夫画我无？"
    },
    {
        "title": "水会渡",
        "paragraph": "山行有常程，中夜尚未安。微月没已久，崖倾路何难。大江动我前，汹若溟渤宽。篙师暗理楫，歌笑轻波澜。霜浓木石滑，风急手足寒。入舟已千忧，陟巘仍万盘。迥眺积水外，始知众星乾。远游令人瘦，衰疾惭加餐。"
    },
    {
        "title": "遣闷戏呈路十九曹长",
        "paragraph": "江浦雷声喧昨夜，春城雨色动微寒。黄鹂并坐交愁湿，白鹭群飞大剧干。晚节渐于诗律细，谁家数去酒杯宽。惟吾最爱清狂客，百遍相看意未阑。"
    },
    {
        "title": "飞仙阁",
        "paragraph": "土门山行窄，微径缘秋毫。栈云阑干峻，梯石结构牢。万壑欹疏林，积阴带奔涛。寒日外澹泊，长风中怒号。歇鞍在地底，始觉所历高。往来杂坐卧，人马同疲劳。浮生有定分，饥饱岂可逃。叹息谓妻子，我何随汝曹。"
    },
    {
        "title": "逼仄行，赠毕曜",
        "paragraph": "逼仄何逼仄，我居巷南子巷北。可恨邻里间，十日不一见颜色。自从官马送还官，行路难行涩如棘。我贫无乘非无足，昔者相过今不得。实不是爱微躯，又非关足无力。徒步翻愁官长怒，此心炯炯君应识。晓来急雨春风颠，睡美不闻钟鼓传。东家蹇驴许借我，泥滑不敢骑朝天。已令请急会通籍，男儿信命绝可怜。焉能终日心拳拳，忆君诵诗神凛然。辛夷始花亦已落，况我与子非壮年。街头酒价常苦贵，方外酒徒稀醉眠。速宜相就饮一斗，恰有三百青铜钱。"
    },
    {
        "title": "题新津北桥楼得郊字",
        "paragraph": "望极春城上，开筵近鸟巢。白花檐外朵，青柳槛前梢。池水观为政，厨烟觉远庖。西川供客眼，唯有此江郊。"
    },
    {
        "title": "题壁上韦偃画马歌",
        "paragraph": "韦侯别我有所适，知我怜君画无敌。戏拈秃笔扫骅骝，欻见骐驎出东壁。一匹龁草一匹嘶，坐看千里当霜蹄。时危安得真致此，与人同生亦同死。"
    },
    {
        "title": "宇文晁尚书之甥崔彧司业之孙尚书之子重泛郑",
        "paragraph": "郊扉俗远长幽寂，野水春来更接连。锦席淹留还出浦，葛巾欹侧未回船。尊当霞绮轻初散，棹拂荷珠碎却圆。不但习池归酩酊，君看郑谷去夤缘。"
    },
    {
        "title": "北邻",
        "paragraph": "明府岂辞满，藏身方告劳。青钱买野竹，白帻岸江皋。爱酒晋山简，能诗何水曹。时来访老疾，步屟到蓬蒿。"
    },
    {
        "title": "奉汉中王手札",
        "paragraph": "国有乾坤大，王今叔父尊。剖符来蜀道，归盖取荆门。峡险通舟过，水长注海奔。主人留上客，避暑得名园。前后缄书报，分明馔玉恩。天云浮绝壁，风竹在华轩。已觉良宵永，何看骇浪翻。入期朱邸雪，朝傍紫微垣。枚乘文章老，河间礼乐存。悲秋宋玉宅，失路武陵源。淹薄俱崖口，东西异石根。夷音迷咫尺，鬼物傍黄昏。犬马诚为恋，狐狸不足论。从容草奏罢，宿昔奉清樽。"
    },
    {
        "title": "发阆中",
        "paragraph": "前有毒蛇后猛虎，溪行尽日无村坞。江风萧萧云拂地，山木惨惨天欲雨。女病妻忧归意速，秋花锦石谁复数。别家三月一得书，避地何时免愁苦。"
    },
    {
        "title": "送裴五赴东川",
        "paragraph": "故人亦流落，高义动乾坤。何日通燕塞，相看老蜀门。东行应暂别，北望苦销魂。凛凛悲秋意，非君谁与论。"
    },
    {
        "title": "青丝（青丝白马，用侯景事，以比仆固怀恩）",
        "paragraph": "青丝白马谁家子，粗豪且逐风尘起。不闻汉主放妃嫔，近静潼关扫蜂蚁。殿前兵马破汝时，十月即为齑粉期。未如面缚归金阙，万一皇恩下玉墀。"
    },
    {
        "title": "三韵三篇",
        "paragraph": "高马勿唾面，长鱼无损鳞。辱马马毛焦，困鱼鱼有神。君看磊落士，不肯易其身。荡荡万斛船，影若扬白虹。起樯必椎牛，挂席集众功。自非风动天，莫置大水中。烈士恶多门，小人自同调。名利苟可取，杀身傍权要。何当官曹清，尔辈堪一笑。"
    },
    {
        "title": "石镜",
        "paragraph": "蜀王将此镜，送死置空山。冥寞怜香骨，提携近玉颜。众妃无复叹，千骑亦虚还。独有伤心石，埋轮月宇间。"
    },
    {
        "title": "和江陵宋大少府暮春雨后同诸公及舍弟宴书斋",
        "paragraph": "渥洼汗血种，天上麒麟儿。才士得神秀，书斋闻尔为。棣华晴雨好，彩服暮春宜。朋酒日欢会，老夫今始知。"
    },
    {
        "title": "九日诸人集于林",
        "paragraph": "九日明朝是，相要旧俗非。老翁难早出，贤客幸知归。旧采黄花剩，新梳白发微。漫看年少乐，忍泪已沾衣。"
    },
    {
        "title": "赠别何邕",
        "paragraph": "生死论交地，何由见一人。悲君随燕雀，薄宦走风尘。绵谷元通汉，沱江不向秦。五陵花满眼，传语故乡春。"
    },
    {
        "title": "滟滪",
        "paragraph": "滟滪既没孤根深，西来水多愁太阴。江天漠漠鸟双去，风雨时时龙一吟。舟人渔子歌回首，估客胡商泪满襟。寄语舟航恶年少，休翻盐井横黄金。"
    },
    {
        "title": "官亭夕坐戏简颜十少府",
        "paragraph": "南国调寒杵，西江浸日车。客愁连蟋蟀，亭古带蒹葭。不返青丝鞚，虚烧夜烛花。老翁须地主，细细酌流霞。"
    },
    {
        "title": "渝州候严六侍御不到，先下峡",
        "paragraph": "闻道乘骢发，沙边待至今。不知云雨散，虚费短长吟。山带乌蛮阔，江连白帝深。船经一柱观，留眼共登临。"
    },
    {
        "title": "西阁曝日",
        "paragraph": "凛冽倦玄冬，负暄嗜飞阁。羲和流德泽，颛顼愧倚薄。毛发具自和，肌肤潜沃若。太阳信深仁，衰气欻有托。欹倾烦注眼，容易收病脚。流离木杪猿，翩跹山颠鹤。用知苦聚散，哀乐日已作。即事会赋诗，人生忽如昨。古来遭丧乱，贤圣尽萧索。胡为将暮年，忧世心力弱。"
    },
    {
        "title": "上卿翁请修武侯庙遗像缺落时崔卿权夔州",
        "paragraph": "大贤为政即多闻，刺史真符不必分。\r\r尚有西郊诸葛庙，卧龙无首对江濆。\r\r\r\r"
    },
    {
        "title": "峡隘",
        "paragraph": "闻说江陵府，云沙静眇然。白鱼如切玉，朱橘不论钱。水有远湖树，人今何处船。青山各在眼，却望峡中天。"
    },
    {
        "title": "哭李尚书（之芳）",
        "paragraph": "漳滨与蒿里，逝水竟同年。欲挂留徐剑，犹回忆戴船。相知成白首，此别间黄泉。风雨嗟何及，江湖涕泫然。修文将管辂，奉使失张骞。史阁行人在，诗家秀句传。客亭鞍马绝，旅榇网虫悬。复魄昭丘远，归魂素浐偏。樵苏封葬地，喉舌罢朝天。秋色凋春草，王孙若个边。"
    },
    {
        "title": "赠李十五丈别（李秘书文嶷）",
        "paragraph": "峡人鸟兽居，其室附层颠。下临不测江，中有万里船。多病纷倚薄，少留改岁年。绝域谁慰怀，开颜喜名贤。孤陋忝末亲，等级敢比肩。人生意颇合，相与襟袂连。一日两遣仆，三日一共筵。扬论展寸心，壮笔过飞泉。玄成美价存，子山旧业传。不闻八尺躯，常受众目怜。且为辛苦行，盖被生事牵。北回白帝棹，南入黔阳天。汧公制方隅，迥出诸侯先。封内如太古，时危独萧然。清高金茎露，正直朱丝弦。昔在尧四岳，今之黄颍川。于迈恨不同，所思无由宣。山深水增波，解榻秋露悬。客游虽云久，主要月再圆。晨集风渚亭，醉操云峤篇。丈夫贵知己，欢罢念归旋。"
    },
    {
        "title": "拨闷（一作赠严二别驾）",
        "paragraph": "闻道云安麹米春，才倾一盏即醺人。乘舟取醉非难事，下峡消愁定几巡。长年三老遥怜汝，棙柁开头捷有神。已办青钱防雇直，当令美味入吾唇。"
    },
    {
        "title": "宿白沙驿（初过湖南五里）",
        "paragraph": "水宿仍馀照，人烟复此亭。驿边沙旧白，湖外草新青。万象皆春气，孤槎自客星。随波无限月，的的近南溟。"
    },
    {
        "title": "奉酬严公寄题野亭之作",
        "paragraph": "拾遗曾奏数行书，懒性从来水竹居。奉引滥骑沙苑马，幽栖真钓锦江鱼。谢安不倦登临费，阮籍焉知礼法疏。枉沐旌麾出城府，草茅无径欲教锄。"
    },
    {
        "title": "禹庙（此忠州临江县禹祠也）",
        "paragraph": "禹庙空山里，秋风落日斜。荒庭垂橘柚，古屋画龙蛇。云气生虚壁，江声走白沙。早知乘四载，疏凿控三巴。"
    },
    {
        "title": "湘夫人祠（即黄陵庙）",
        "paragraph": "肃肃湘妃庙，空墙碧水春。虫书玉佩藓，燕舞翠帷尘。晚泊登汀树，微馨借渚蘋。苍梧恨不尽，染泪在丛筠。"
    },
    {
        "title": "闻惠二过东溪特一送（以下七首，吴若本逸诗",
        "paragraph": "惠子白驹瘦，归溪唯病身。皇天无老眼，空谷滞斯人。崖蜜松花熟，山杯竹叶新。柴门了无事，黄绮未称臣。"
    },
    {
        "title": "李盐铁二首（一首题作李监宅，已见第九卷中",
        "paragraph": "落叶春风起，高城烟雾开。杂花分户映，娇燕入檐回。一见能倾产，虚怀只爱才。盐官虽绊骥，名是汉庭来。"
    },
    {
        "title": "白帝城最高楼",
        "paragraph": "城尖径昃旌旆愁，独立缥缈之飞楼。峡坼云霾龙虎卧，江清日抱鼋鼍游。扶桑西枝对断石，弱水东影随长流。杖藜叹世者谁子，泣血迸空回白头。"
    },
    {
        "title": "别张十三建封",
        "paragraph": "尝读唐实录，国家草昧初。刘裴建首义，龙见尚踌躇。秦王拨乱姿，一剑总兵符。汾晋为丰沛，暴隋竟涤除。宗臣则庙食，后祀何疏芜。彭城英雄种，宜膺将相图。尔惟外曾孙，倜傥汗血驹。眼中万少年，用意尽崎岖。相逢长沙亭，乍问绪业馀。乃吾故人子，童丱联居诸。挥手洒衰泪，仰看八尺躯。内外名家流，风神荡江湖。范云堪晚友，嵇绍自不孤。择材征南幕，湖落回鲸鱼。载感贾生恸，复闻乐毅书。主忧急盗贼，师老荒京都。旧丘岂税驾，大厦倾宜扶。君臣各有分，管葛本时须。虽当霰雪严，未觉栝柏枯。高义在云台，嘶鸣望天衢。羽人扫碧海，功业竟何如。"
    },
    {
        "title": "句",
        "paragraph": "寒食少天气，东风多柳花。（见《合璧事类》）小桃知客意，春尽始开花。（见《合璧事类》）"
    },
    {
        "title": "官定后戏赠（时免河西尉，为右卫率府兵曹）",
        "paragraph": "不作河西尉，凄凉为折腰。老夫怕趋走，率府且逍遥。耽酒须微禄，狂歌托圣朝。故山归兴尽，回首向风飙。"
    },
    {
        "title": "泛江送魏十八仓曹还京，因寄岑中允参、范郎",
        "paragraph": "迟日深春水，轻舟送别筵。帝乡愁绪外，春色泪痕边。见酒须相忆，将诗莫浪传。若逢岑与范，为报各衰年。"
    },
    {
        "title": "不归",
        "paragraph": "河间尚征伐，汝骨在空城。从弟人皆有，终身恨不平。数金怜俊迈，总角爱聪明。面上三年土，春风草又生。"
    },
    {
        "title": "昼梦",
        "paragraph": "二月饶睡昏昏然，不独夜短昼分眠。桃花气暖眼自醉，春渚日落梦相牵。故乡门巷荆棘底，中原君臣豺虎边。安得务农息战斗，普天无吏横索钱。"
    },
    {
        "title": "寄岑嘉州（州据蜀江外）",
        "paragraph": "不见故人十年馀，不道故人无素书。愿逢颜色关塞远，岂意出守江城居。外江三峡且相接，斗酒新诗终日疏。谢脁每篇堪讽诵，冯唐已老听吹嘘。泊船秋夜经春草，伏枕青枫限玉除。眼前所寄选何物，赠子云安双鲤鱼。"
    },
    {
        "title": "诸葛庙",
        "paragraph": "久游巴子国，屡入武侯祠。竹日斜虚寝，溪风满薄帷。君臣当共济，贤圣亦同时。翊戴归先主，并吞更出师。虫蛇穿画壁，巫觋醉蛛丝。欻忆吟梁父，躬耕也未迟。"
    },
    {
        "title": "喜观即到，复题短篇二首",
        "paragraph": "巫峡千山暗，终南万里春。病中吾见弟，书到汝为人。意答儿童问，来经战伐新。泊船悲喜后，款款话归秦。待尔嗔乌鹊，抛书示鶺鴒。枝间喜不去，原上急曾经。江阁嫌津柳，风帆数驿亭。应论十年事，愁绝始星星。"
    },
    {
        "title": "送许八拾遗归江宁觐省甫昔时尝客游此县图样",
        "paragraph": "诏许辞中禁，慈颜赴北堂。圣朝新孝理，祖席倍辉光。内帛擎偏重，宫衣著更香。淮阴清夜驿，京口渡江航。春隔鸡人昼，秋期燕子凉。赐书夸父老，寿酒乐城隍。看画曾饥渴，追踪恨淼茫。虎头金粟影，神妙独难忘。"
    },
    {
        "title": "得舍弟观书自中都已达江陵，今兹暮春月末，",
        "paragraph": "尔到江陵府，何时到峡州。\r乱难生有别，聚集病应瘳。\r\r飒飒开啼眼，朝朝上水楼。\r老身须付托，白骨更何忧。\r\r\r"
    },
    {
        "title": "龙门阁",
        "paragraph": "清江下龙门，绝壁无尺土。长风驾高浪，浩浩自太古。危途中萦盘，仰望垂线缕。滑石欹谁凿，浮梁袅相拄。目眩陨杂花，头风吹过雨。百年不敢料，一坠那得取。饱闻经瞿塘，足见度大庾。终身历艰险，恐惧从此数。"
    },
    {
        "title": "薄游",
        "paragraph": "淅淅风生砌，团团日隐墙。遥空秋雁灭，半岭暮云长。病叶多先坠，寒花只暂香。巴城添泪眼，今夜复清光。"
    },
    {
        "title": "石文诗",
        "paragraph": "诗王本在陈芳国，九夜扪之麟篆熟，声振扶桑享天福。"
    },
    {
        "title": "题桃树",
        "paragraph": "小径升堂旧不斜，五株桃树亦从遮。高秋总喂贫人实，来岁还舒满眼花。帘户每宜通乳燕，儿童莫信打慈鸦。寡妻群盗非今日，天下车书正一家。"
    },
    {
        "title": "桔柏渡",
        "paragraph": "青冥寒江渡，驾竹为长桥。竿湿烟漠漠，江永风萧萧。连笮动袅娜，征衣飒飘飖。急流鸨鹢散，绝岸鼋鼍骄。西辕自兹异，东逝不可要。高通荆门路，阔会沧海潮。孤光隐顾眄，游子怅寂寥。无以洗心胸，前登但山椒。"
    },
    {
        "title": "奉寄章十侍御",
        "paragraph": "淮海维扬一俊人，金章紫绶照青春。指麾能事回天地，训练强兵动鬼神。湘西不得归关羽，河内犹宜借寇恂。朝觐从容问幽仄，勿云江汉有垂纶。"
    },
    {
        "title": "云山",
        "paragraph": "京洛云山外，音书静不来。神交作赋客，力尽望乡台。衰疾江边卧，亲朋日暮回。白鸥元水宿，何事有余哀。"
    },
    {
        "title": "陪章留后惠义寺饯嘉州崔都督赴州",
        "paragraph": "中军待上客，令肃事有恒。前驱入宝地，祖帐飘金绳。南陌既留欢，兹山亦深登。清闻树杪磬，远谒云端僧。回策匪新岸，所攀仍旧藤。耳激洞门飙，目存寒谷冰。出尘閟轨躅，毕景遗炎蒸。永愿坐长夏，将衰栖大乘。羁旅惜宴会，艰难怀友朋。劳生共几何，离恨兼相仍。"
    },
    {
        "title": "奉和严大夫军城早秋",
        "paragraph": "秋风褭褭动高旌，玉帐分弓射虏营。已收滴博云间戍，更夺蓬婆雪外城。"
    },
    {
        "title": "地隅",
        "paragraph": "江汉山重阻，风云地一隅。年年非故物，处处是穷途。丧乱秦公子，悲凉楚大夫。平生心已折，行路日荒芜。"
    },
    {
        "title": "将别巫峡，赠南卿兄瀼西果园四十亩",
        "paragraph": "苔竹素所好，萍蓬无定居。远游长儿子，几地别林庐。杂蕊红相对，他时锦不如。具舟将出峡，巡圃念携锄。正月喧莺末，兹辰放鹢初。雪篱梅可折，风榭柳微舒。托赠卿家有，因歌野兴疏。残生逗江汉，何处狎樵渔。"
    },
    {
        "title": "长沙送李十一（衔）",
        "paragraph": "与子避地西康州，洞庭相逢十二秋。远愧尚方曾赐履，竟非吾土倦登楼。久存胶漆应难并，一辱泥涂遂晚收。李杜齐名真忝窃，朔云寒菊倍离忧。"
    },
    {
        "title": "寄赠王十将军承俊",
        "paragraph": "将军胆气雄，臂悬两角弓。缠结青骢马，出入锦城中。时危未授钺，势屈难为功。宾客满堂上，何人高义同。"
    },
    {
        "title": "舟出江陵南浦，奉寄郑少尹（审）",
        "paragraph": "更欲投何处，飘然去此都。形骸元土木，舟楫复江湖。社稷缠妖气，干戈送老儒。百年同弃物，万国尽穷途。雨洗平沙静，天衔阔岸纡。鸣螀随泛梗，别燕赴秋菰。栖托难高卧，饥寒迫向隅。寂寥相喣沫，浩荡报恩珠。溟涨鲸波动，衡阳雁影徂。南征问悬榻，东逝想乘桴。滥窃商歌听，时忧卞泣诛。经过忆郑驿，斟酌旅情孤。"
    },
    {
        "title": "戏作寄上汉中王二首",
        "paragraph": "云里不闻双雁过，掌中贪见一珠新。秋风袅袅吹江汉，只在他乡何处人。谢安舟楫风还起，梁苑池台雪欲飞。杳杳东山携汉妓，泠泠修竹待王归。"
    },
    {
        "title": "祠南夕望",
        "paragraph": "百丈牵江色，孤舟泛日斜。兴来犹杖屦，目断更云沙。山鬼迷春竹，湘娥倚暮花。湖南清绝地，万古一长嗟。"
    },
    {
        "title": "登白马潭",
        "paragraph": "水生春缆没，日出野船开。宿鸟行犹去，丛花笑不来。人人伤白首，处处接金杯。莫道新知要，南征且未回。"
    },
    {
        "title": "宴王使君宅题二首",
        "paragraph": "汉主追韩信，苍生起谢安。吾徒自漂泊，世事各艰难。逆旅招邀近，他乡思绪宽。不材甘朽质，高卧岂泥蟠。泛爱容霜发，留欢卜夜闲。自吟诗送老，相劝酒开颜。戎马今何地，乡园独旧山。江湖堕清月，酩酊任扶还。"
    },
    {
        "title": "暂往白帝复还东屯",
        "paragraph": "复作归田去，犹残获稻功。筑场怜穴蚁，拾穗许村童。落杵光辉白，除芒子粒红。加餐可扶老，仓庾慰飘蓬。"
    },
    {
        "title": "过宋员外之问旧庄",
        "paragraph": "宋公旧池馆，零落首阳阿。枉道祗从入，吟诗许更过？淹留问耆老，寂寞向山河。更识将军树，悲风日暮多。"
    },
    {
        "title": "诣徐卿觅果栽",
        "paragraph": "草堂少花今欲栽，不问绿李与黄梅。石笋街中却归去，果园坊里为求来。"
    },
    {
        "title": "从驿次草堂复至东屯二首",
        "paragraph": "峡内归田客，江边借马骑。非寻戴安道，似向习家池。峡险风烟僻，天寒橘柚垂。筑场看敛积，一学楚人为。短景难高卧，衰年强此身。山家蒸栗暖，野饭谢麋新。世路知交薄，门庭畏客频。牧童斯在眼，田父实为邻。"
    },
    {
        "title": "九日杨奉先会白水崔明府",
        "paragraph": "今日潘怀县，同时陆浚仪。坐开桑落酒，来把菊花枝。天宇清霜净，公堂宿雾披。晚酣留客舞，凫舄共差池。"
    },
    {
        "title": "奉送蜀州柏二别驾将中丞命赴江陵，起居卫尚",
        "paragraph": "中丞问俗画熊频，爱弟传书彩鹢新。迁转五州防御使，起居八座太夫人。楚宫腊送荆门水，白帝云偷碧海春。报与惠连诗不惜，知吾斑鬓总如银。"
    },
    {
        "title": "上白帝城二首",
        "paragraph": "江城含变态，一上一回新。天欲今朝雨，山归万古春。英雄馀事业，衰迈久风尘。取醉他乡客，相逢故国人。兵戈犹拥蜀，赋敛强输秦。不是烦形胜，深惭畏损神。白帝空祠庙，孤云自往来。江山城宛转，栋宇客裴回。勇略今何在，当年亦壮哉。后人将酒肉，虚殿日尘埃。谷鸟鸣还过，林花落又开。多惭病无力，骑马入青苔。"
    },
    {
        "title": "和裴迪登新津寺寄王侍郎（王时牧蜀）",
        "paragraph": "何限倚山木，吟诗秋叶黄。蝉声集古寺，鸟影度寒塘。风物悲游子，登临忆侍郎。老夫贪佛日，随意宿僧房。"
    },
    {
        "title": "示侄佐（佐草堂在东柯谷）",
        "paragraph": "多病秋风落，君来慰眼前。自闻茅屋趣，只想竹林眠。满谷山云起，侵篱涧水悬。嗣宗诸子侄，早觉仲容贤。"
    },
    {
        "title": "熟食日示宗文、宗武",
        "paragraph": "消渴游江汉，羁栖尚甲兵。几年逢熟食，万里逼清明。松柏邛山路，风花白帝城。汝曹催我老，回首泪纵横。"
    },
    {
        "title": "寄杨五桂州谭（因州参军段子之任）",
        "paragraph": "五岭皆炎热，宜人独桂林。梅花万里外，雪片一冬深。闻此宽相忆，为邦复好音。江边送孙楚，远附白头吟。"
    },
    {
        "title": "寄岳州贾司马六丈、巴州严八使君两阁老五十韵",
        "paragraph": "衡岳啼猿里，巴州鸟道边。故人俱不利，谪宦两悠然。开辟乾坤正，荣枯雨露偏。长沙才子远，钓濑客星悬。忆昨趋行殿，殷忧捧御筵。讨胡愁李广，奉使待张骞。无复云台仗，虚修水战船。苍茫城七十，流落剑三千。画角吹秦晋，旄头俯涧瀍。小儒轻董卓，有识笑苻坚。浪作禽填海，那将血射天。万方思助顺，一鼓气无前。阴散陈仓北，晴熏太白巅。乱麻尸积卫，破竹势临燕。法驾还双阙，王师下八川。此时沾奉引，佳气拂周旋。貔虎开金甲，麒麟受玉鞭。侍臣谙入仗，厩马解登仙。花动朱楼雪，城凝碧树烟。衣冠心惨怆，故老泪潺湲。哭庙悲风急，朝正霁景鲜。月分梁汉米，春得水衡钱。内蕊繁于缬，宫莎软胜绵。恩荣同拜手，出入最随肩。晚著华堂醉，寒重绣被眠。辔齐兼秉烛，书枉满怀笺。每觉升元辅，深期列大贤。秉钧方咫尺，铩翮再联翩。禁掖朋从改，微班性命全。青蒲甘受戮，白发竟谁怜。弟子贫原宪，诸生老伏虔。师资谦未达，乡党敬何先。旧好肠堪断，新愁眼欲穿。翠干危栈竹，红腻小湖莲。贾笔论孤愤，严诗赋几篇。定知深意苦，莫使众人传。贝锦无停织，朱丝有断弦。浦鸥防碎首，霜鹘不空拳。地僻昏炎瘴，山稠隘石泉。且将棋度日，应用酒为年。典郡终微眇，治中实弃捐。安排求傲吏，比兴展归田。去去才难得，苍苍理又玄。古人称逝矣，吾道卜终焉。陇外翻投迹，渔阳复控弦。笑为妻子累，甘与岁时迁。亲故行稀少，兵戈动接联。他乡饶梦寐，失侣自屯邅。多病加淹泊，长吟阻静便。如公尽雄俊，志在必腾鶱。"
    },
    {
        "title": "即事（一作天畔）",
        "paragraph": "天畔群山孤草亭，江中风浪雨冥冥。一双白鱼不受钓，三寸黄甘犹自青。多病马卿无日起，穷途阮籍几时醒。未闻细柳散金甲，肠断秦川流浊泾。"
    },
    {
        "title": "涪江泛舟送韦班归京（得山字）",
        "paragraph": "追饯同舟日，伤春一水间。飘零为客久，衰老羡君还。花远重重树，云轻处处山。天涯故人少，更益鬓毛斑。"
    },
    {
        "title": "不见（近无李白消息）",
        "paragraph": "不见李生久，佯狂真可哀。世人皆欲杀，吾意独怜才。敏捷诗千首，飘零酒一杯。匡山读书处，头白好归来。"
    },
    {
        "title": "愁（强戏为吴体）",
        "paragraph": "江草日日唤愁生，巫峡泠泠非世情。盘涡鹭浴底心性，独树花发自分明。十年戎马暗万国，异域宾客老孤城。渭水秦山得见否，人经罢病虎纵横。"
    },
    {
        "title": "所思（得台州郑司户虔消息）",
        "paragraph": "郑老身仍窜，台州信所传。为农山涧曲，卧病海云边。世已疏儒素，人犹乞酒钱。徒劳望牛斗，无计劚龙泉。"
    },
    {
        "title": "览物（一作峡中览物）",
        "paragraph": "曾为掾吏趋三辅，忆在潼关诗兴多。巫峡忽如瞻华岳，蜀江犹似见黄河。舟中得病移衾枕，洞口经春长薜萝。形胜有馀风土恶，几时回首一高歌。"
    },
    {
        "title": "与任城许主簿游南池（池在济宁州境）",
        "paragraph": "秋水通沟洫，城隅进小船。晚凉看洗马，森木乱鸣蝉。菱熟经时雨，蒲荒八月天。晨朝降白露，遥忆旧青毡。"
    },
    {
        "title": "相逢歌赠严二别驾",
        "paragraph": "我行入东川，十步一回首。成都乱罢气萧飒，浣花草堂亦何有。梓中豪俊大者谁，本州从事知名久。把臂开尊饮我酒，酒酣击剑蛟龙吼。乌帽拂尘青螺粟，紫衣将炙绯衣走。铜盘烧蜡光吐日，夜如何其初促膝。黄昏始扣主人门，谁谓俄顷胶在漆。万事尽付形骸外，百年未见欢娱毕。神倾意豁真佳士，久客多忧今愈疾。高视乾坤又可愁，一躯交态同悠悠。垂老遇君未恨晚，似君须向古人求。"
    },
    {
        "title": "重题郑氏东亭（在新安界）",
        "paragraph": "华亭入翠微，秋日乱清晖。崩石欹山树，清涟曳水衣。紫鳞冲岸跃，苍隼护巢归。向晚寻征路，残云傍马飞。"
    },
    {
        "title": "望兜率寺",
        "paragraph": "树密当山径，江深隔寺门。霏霏云气重，闪闪浪花翻。不复知天大，空馀见佛尊。时应清盥罢，随喜给孤园。"
    },
    {
        "title": "自平",
        "paragraph": "自平宫中吕太一，收珠南海千馀日。近供生犀翡翠稀，复恐征戎干戈密。蛮溪豪族小动摇，世封刺史非时朝。蓬莱殿前诸主将，才如伏波不得骄。"
    },
    {
        "title": "陪李梓州、王阆州、苏遂州、李果州四使君登",
        "paragraph": "春日无人境，虚空不住天。莺花随世界，楼阁寄山巅。迟暮身何得，登临意惘然。谁能解金印，潇洒共安禅。"
    },
    {
        "title": "送何侍御归朝（李梓州泛舟筵上作）",
        "paragraph": "舟楫诸侯饯，车舆使者归。山花相映发，水鸟自孤飞。春日垂霜鬓，天隅把绣衣。故人从此去，寥落寸心违。"
    },
    {
        "title": "玩月呈汉中王",
        "paragraph": "夜深露气清，江月满江城。浮客转危坐，归舟应独行。关山同一照，乌鹊自多惊。欲得淮王术，风吹晕已生。"
    },
    {
        "title": "奉同郭给事汤东灵湫作（骊山温汤之东有龙湫",
        "paragraph": "东山气鸿濛，宫殿居上头。君来必十月，树羽临九州。阴火煮玉泉，喷薄涨岩幽。有时浴赤日，光抱空中楼。阆风入辙迹，旷原延冥搜。沸天万乘动，观水百丈湫。幽灵斯可佳，王命官属休。初闻龙用壮，擘石摧林丘。中夜窟宅改，移因风雨秋。倒悬瑶池影，屈注苍江流。味如甘露浆，挥弄滑且柔。翠旗澹偃蹇，云车纷少留。箫鼓荡四溟，异香泱漭浮。鲛人献微绡，曾祝沈豪牛。百祥奔盛明，古先莫能俦。坡陀金虾蟆，出见盖有由。至尊顾之笑，王母不肯收。复归虚无底，化作长黄虬。飘飘青琐郎，文彩珊瑚钩。浩歌渌水曲，清绝听者愁。"
    },
    {
        "title": "游子",
        "paragraph": "巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。蓬莱如可到，衰白问群仙。"
    },
    {
        "title": "太岁日",
        "paragraph": "楚岸行将老，巫山坐复春。病多犹是客，谋拙竟何人。阊阖开黄道，衣冠拜紫宸。荣光悬日月，赐与出金银。愁寂鸳行断，参差虎穴邻。西江元下蜀，北斗故临秦。散地逾高枕，生涯脱要津。天边梅柳树，相见几回新。"
    },
    {
        "title": "续得观书，迎就当阳居止，正月中旬定出三峡",
        "paragraph": "自汝到荆府，书来数唤吾。颂椒添讽咏，禁火卜欢娱。舟楫因人动，形骸用杖扶。天旋夔子国，春近岳阳湖。发日排南喜，伤神散北吁。飞鸣还接翅，行序密衔芦。俗薄江山好，时危草木苏。冯唐虽晚达，终觊在皇都。"
    },
    {
        "title": "白小",
        "paragraph": "白小群分命，天然二寸鱼。细微沾水族，风俗当园蔬。入肆银花乱，倾箱雪片虚。生成犹拾卵，尽取义何如。"
    },
    {
        "title": "送大理封主簿五郎亲事不合却赴通州，主簿前",
        "paragraph": "禁脔去东床，趋庭赴北堂。风波空远涉，琴瑟几虚张。渥水出骐骥，昆山生凤凰。两家诚款款，中道许苍苍。颇谓秦晋匹，从来王谢郎。青春动才调，白首缺辉光。玉润终孤立，珠明得暗藏。馀寒折花卉，恨别满江乡。"
    },
    {
        "title": "上巳日徐司录林园宴集",
        "paragraph": "鬓毛垂领白，花蕊亚枝红。欹倒衰年废，招寻令节同。薄衣临积水，吹面受和风。有喜留攀桂，无劳问转蓬。"
    },
    {
        "title": "暮登四安寺钟楼寄裴十迪",
        "paragraph": "暮倚高楼对雪峰，僧来不语自鸣钟。孤城返照红将敛，近市浮烟翠且重。多病独愁常阒寂，故人相见未从容。知君苦思缘诗瘦，大向交游万事慵。"
    },
    {
        "title": "麂",
        "paragraph": "永与清溪别，蒙将玉馔俱。无才逐仙隐，不敢恨庖厨。乱世轻全物，微声及祸枢。衣冠兼盗贼，饕餮用斯须。"
    },
    {
        "title": "重简王明府",
        "paragraph": "甲子西南异，冬来只薄寒。江云何夜尽，蜀雨几时干。行李须相问，穷愁岂有宽。君听鸿雁响，恐致稻粱难。"
    },
    {
        "title": "近闻",
        "paragraph": "近闻犬戎远遁逃，牧马不敢侵临洮。渭水逶迤白日净，陇山萧瑟秋云高。崆峒五原亦无事，北庭数有关中使。似闻赞普更求亲，舅甥和好应难弃。"
    },
    {
        "title": "瞿塘两崖",
        "paragraph": "三峡传何处，双崖壮此门。入天犹石色，穿水忽云根。猱玃须髯古，蛟龙窟宅尊。羲和冬驭近，愁畏日车翻。"
    },
    {
        "title": "院中晚晴怀西郭茅舍",
        "paragraph": "幕府秋风日夜清，澹云疏雨过高城。叶心朱实看时落，阶面青苔先自生。复有楼台衔暮景，不劳钟鼓报新晴。浣花溪里花饶笑，肯信吾兼吏隐名。"
    },
    {
        "title": "观作桥成，月夜舟中有述，还呈李司马",
        "paragraph": "把烛桥成夜，回舟客坐时。天高云去尽，江迥月来迟。衰谢多扶病，招邀屡有期。异方乘此兴，乐罢不无悲？"
    },
    {
        "title": "云安九日，郑十八携酒陪诸公宴",
        "paragraph": "寒花开已尽，菊蕊独盈枝。旧摘人频异，轻香酒暂随。地偏初衣夹，山拥更登危。万国皆戎马，酣歌泪欲垂。"
    },
    {
        "title": "暇日小园散病，将种秋菜，督勒耕牛，兼书触",
        "paragraph": "不爱入州府，畏人嫌我真。及乎归茅宇，旁舍未曾嗔。老病忌拘束，应接丧精神。江村意自放，林木心所欣。秋耕属地湿，山雨近甚匀。冬菁饭之半，牛力晚来新。深耕种数亩，未甚后四邻。嘉蔬既不一，名数颇具陈。荆巫非苦寒，采撷接青春。飞来两白鹤，暮啄泥中芹。雄者左翮垂，损伤已露筋。一步再流血，尚经矰缴勤。三步六号叫，志屈悲哀频。鸾皇不相待，侧颈诉高旻。杖藜俯沙渚，为汝鼻酸辛。第二百二十二卷"
    },
    {
        "title": "忆昔行",
        "paragraph": "忆昔北寻小有洞，洪河怒涛过轻舸。辛勤不见华盖君，艮岑青辉惨么麽。千崖无人万壑静，三步回头五步坐。秋山眼冷魂未归，仙赏心违泪交堕。弟子谁依白茅室，卢老独启青铜锁。巾拂香馀捣药尘，阶除灰死烧丹火。悬圃沧洲莽空阔，金节羽衣飘婀娜。落日初霞闪馀映，倏忽东西无不可。松风涧水声合时，青兕黄熊啼向我。徒然咨嗟抚遗迹，至今梦想仍犹佐。秘诀隐文须内教，晚岁何功使愿果。更讨衡阳董炼师，南浮早鼓潇湘柁。"
    },
    {
        "title": "送严侍郎到绵州，同登杜使君江楼宴，得心字",
        "paragraph": "野兴每难尽，江楼延赏心。归朝送使节，落景惜登临。稍稍烟集渚，微微风动襟。重船依浅濑，轻鸟度层阴。槛峻背幽谷，窗虚交茂林。灯光散远近，月彩静高深。城拥朝来客，天横醉后参。穷途衰谢意，苦调短长吟。此会共能几，诸孙贤至今。不劳朱户闭，自待白河沉。"
    },
    {
        "title": "移居夔州郭",
        "paragraph": "伏枕云安县，迁居白帝城。春知催柳别，江与放船清。农事闻人说，山光见鸟情。禹功饶断石，且就土微平。"
    },
    {
        "title": "秋清",
        "paragraph": "高秋苏病气，白发自能梳。药饵憎加减，门庭闷扫除。杖藜还客拜，爱竹遣儿书。十月江平稳，轻舟进所如。"
    },
    {
        "title": "秋峡",
        "paragraph": "江涛万古峡，肺气久衰翁。不寐防巴虎，全生狎楚童。衣裳垂素发，门巷落丹枫。常怪商山老，兼存翊赞功。"
    },
    {
        "title": "江月",
        "paragraph": "江月光于水，高楼思杀人。天边长作客，老去一沾巾。玉露团清影，银河没半轮。谁家挑锦字，灭烛翠眉颦。"
    },
    {
        "title": "八哀诗·故著作郎贬台州司户荥阳郑公虔",
        "paragraph": "鶢鶋至鲁门，不识钟鼓飨。孔翠望赤霄，愁思雕笼养。荥阳冠众儒，早闻名公赏。地崇士大夫，况乃气精爽。天然生知姿，学立游夏上。神农极阙漏，黄石愧师长。药纂西极名，兵流指诸掌。贯穿无遗恨，荟蕞何技痒。圭臬星经奥，虫篆丹青广。子云窥未遍，方朔谐太枉。神翰顾不一，体变钟兼两。文传天下口，大字犹在榜。昔献书画图，新诗亦俱往。沧洲动玉陛，宣鹤误一响。三绝自御题，四方尤所仰。嗜酒益疏放，弹琴视天壤。形骸实土木，亲近唯几杖。未曾寄官曹，突兀倚书幌。晚就芸香阁，胡尘昏坱莽。反覆归圣朝，点染无涤荡。老蒙台州掾，泛泛浙江桨。覆穿四明雪，饥拾楢溪橡。空闻紫芝歌，不见杏坛丈。天长眺东南，秋色馀魍魉。别离惨至今，斑白徒怀曩。春深秦山秀，叶坠清渭朗。剧谈王侯门，野税林下鞅。操纸终夕酣，时物集遐想。词场竟疏阔，平昔滥吹奖。百年见存殁，牢落吾安放。萧条阮咸在，出处同世网。他日访江楼，含凄述飘荡。"
    },
    {
        "title": "向夕",
        "paragraph": "畎亩孤城外，江村乱水中。深山催短景，乔木易高风。鹤下云汀近，鸡栖草屋同。琴书散明烛，长夜始堪终。"
    },
    {
        "title": "送杨六判官使西蕃",
        "paragraph": "送远秋风落，西征海气寒。帝京氛祲满，人世别离难。绝域遥怀怒，和亲愿结欢。敕书怜赞普，兵甲望长安。宣命前程急，惟良待士宽。子云清自守，今日起为官。垂泪方投笔，伤时即据鞍。儒衣山鸟怪，汉节野童看。边酒排金醆，夷歌捧玉盘。草轻蕃马健，雪重拂庐干。慎尔参筹画，从兹正羽翰。归来权可取，九万一朝抟。"
    },
    {
        "title": "滟滪堆",
        "paragraph": "巨积水中央，江寒出水长。沈牛答云雨，如马戒舟航。天意存倾覆，神功接混茫。干戈连解缆，行止忆垂堂。"
    },
    {
        "title": "中夜",
        "paragraph": "中夜江山静，危楼望北辰。长为万里客，有愧百年身。故国风云气，高堂战伐尘。胡雏负恩泽，嗟尔太平人。"
    },
    {
        "title": "戏作俳谐体遣闷二首",
        "paragraph": "异俗吁可怪，斯人难并居。家家养乌鬼，顿顿食黄鱼。旧识能为态，新知已暗疏。治生且耕凿，只有不关渠。西历青羌板，南留白帝城。於菟侵客恨，粔籹作人情。瓦卜传神语，畬田费火声。是非何处定，高枕笑浮生。"
    },
    {
        "title": "黄草",
        "paragraph": "黄草峡西船不归，赤甲山下行人稀。秦中驿使无消息，蜀道兵戈有是非。万里秋风吹锦水，谁家别泪湿罗衣。莫愁剑阁终堪据，闻道松州已被围。"
    },
    {
        "title": "叹庭前甘菊花",
        "paragraph": "庭前甘菊移时晚，青蕊重阳不堪摘。明日萧条醉尽醒，残花烂熳开何益。篱边野外多众芳，采撷细琐升中堂。念兹空长大枝叶，结根失所缠风霜。"
    },
    {
        "title": "孟仓曹步趾领新酒酱二物满器见遗老夫",
        "paragraph": "楚岸通秋屐，胡床面夕畦。藉糟分汁滓，瓮酱落提携。饭粝添香味，朋来有醉泥。理生那免俗，方法报山妻。"
    },
    {
        "title": "过客相寻",
        "paragraph": "穷老真无事，江山已定居。地幽忘盥栉，客至罢琴书。挂壁移筐果，呼儿问煮鱼。时闻系舟楫，及此问吾庐。"
    },
    {
        "title": "法镜寺",
        "paragraph": "身危适他州，勉强终劳苦。神伤山行深，愁破崖寺古。婵娟碧鲜净，萧摵寒箨聚。回回山根水，冉冉松上雨。泄云蒙清晨，初日翳复吐。朱甍半光炯，户牖粲可数。拄策忘前期，出萝已亭午。冥冥子规叫，微径不复取。"
    },
    {
        "title": "同李太守登历下古城员外新亭，亭对鹊湖",
        "paragraph": "新亭结构罢，隐见清湖阴。迹籍台观旧，气溟海岳深。圆荷想自昔，遗堞感至今。芳宴此时具，哀丝千古心。主称寿尊客，筵秩宴北林。不阻蓬荜兴，得兼梁甫吟。"
    },
    {
        "title": "出郭",
        "paragraph": "霜露晚凄凄，高天逐望低。远烟盐井上，斜景雪峰西。故国犹兵马，他乡亦鼓鼙。江城今夜客，还与旧乌啼。"
    },
    {
        "title": "奉送魏六丈佑少府之交广",
        "paragraph": "贤豪赞经纶，功成空名垂。子孙不振耀，历代皆有之。郑公四叶孙，长大常苦饥。众中见毛骨，犹是麒麟儿。磊落贞观事，致君朴直词。家声盖六合，行色何其微。遇我苍梧阴，忽惊会面稀。议论有馀地，公侯来未迟。虚思黄金贵，自笑青云期。长卿久病渴，武帝元同时。季子黑貂敝，得无妻嫂欺。尚为诸侯客，独屈州县卑。南游炎海甸，浩荡从此辞。穷途仗神道，世乱轻土宜。解帆岁云暮，可与春风归。出入朱门家，华屋刻蛟螭。玉食亚王者，乐张游子悲。侍婢艳倾城，绡绮轻雾霏。掌中琥珀钟，行酒双逶迤。新欢继明烛，梁栋星辰飞。两情顾盼合，珠碧赠于斯。上贵见肝胆，下贵不相疑。心事披写间，气酣达所为。错挥铁如意，莫避珊瑚枝。始兼逸迈兴，终慎宾主仪。戎马暗天宇，呜呼生别离。"
    },
    {
        "title": "鹦鹉（一作翦羽）",
        "paragraph": "鹦鹉含愁思，聪明忆别离。翠衿浑短尽，红觜漫多知。未有开笼日，空残旧宿枝。世人怜复损，何用羽毛奇。"
    },
    {
        "title": "第五弟丰独在江左，近三四载寂无消息，觅使",
        "paragraph": "乱后嗟吾在，羁栖见汝难。草黄骐骥病，沙晚鶺鴒寒。楚设关城险，吴吞水府宽。十年朝夕泪，衣袖不曾干。闻汝依山寺，杭州定越州。风尘淹别日，江汉失清秋。影盖啼猿树，魂飘结蜃楼。明年下春水，东尽白云求。"
    },
    {
        "title": "奉赠李八丈判官（曛）",
        "paragraph": "我丈时英特，宗枝神尧后。珊瑚市则无，騄骥人得有。早年见标格，秀气冲星斗。事业富清机，官曹正独守。顷来树嘉政，皆已传众口。艰难体贵安，冗长吾敢取。区区犹历试，炯炯更持久。讨论实解颐，操割纷应手。箧书积讽谏，宫阙限奔走。入幕未展材，秉钧孰为偶。所亲问淹泊，泛爱惜衰朽。垂白乱南翁，委身希北叟。真成穷辙鲋，或似丧家狗。秋枯洞庭石，风飒长沙柳。高兴激荆衡，知音为回首。"
    },
    {
        "title": "信行远修水筒（引水筒）",
        "paragraph": "汝性不茹荤，清静仆夫内。秉心识本源，于事少滞碍。云端水筒坼，林表山石碎。触热藉子修，通流与厨会。往来四十里，荒险崖谷大。日曛惊未餐，貌赤愧相对。浮瓜供老病，裂饼尝所爱。于斯答恭谨，足以殊殿最。讵要方士符，何假将军盖。行诸直如笔，用意崎岖外。"
    },
    {
        "title": "孟氏（集有过孟十二仓曹十四主簿兄弟诗）",
        "paragraph": "孟氏好兄弟，养亲唯小园。承颜胝手足，坐客强盘飧。负米力葵外，读书秋树根。卜邻惭近舍，训子学谁门。"
    },
    {
        "title": "随章留后新亭会送诸君",
        "paragraph": "新亭有高会，行子得良时。日动映江幕，风鸣排槛旗。绝荤终不改，劝酒欲无词。已堕岘山泪，因题零雨诗。"
    },
    {
        "title": "驱竖子摘苍耳（即卷耳）",
        "paragraph": "江上秋已分，林中瘴犹剧。畦丁告劳苦，无以供日夕。蓬莠独不焦，野蔬暗泉石。卷耳况疗风，童儿且时摘。侵星驱之去，烂熳任远适。放筐亭午际，洗剥相蒙幂。登床半生熟，下箸还小益。加点瓜薤间，依稀橘奴迹。乱世诛求急，黎民糠籺窄。饱食复何心，荒哉膏粱客。富家厨肉臭，战地骸骨白。寄语恶少年，黄金且休掷。"
    },
    {
        "title": "吾宗（卫仓曹崇简）",
        "paragraph": "吾宗老孙子，质朴古人风。耕凿安时论，衣冠与世同。在家常早起，忧国愿年丰。语及君臣际，经书满腹中。"
    },
    {
        "title": "闻高常侍亡（忠州作）",
        "paragraph": "归朝不相见，蜀使忽传亡。虚历金华省，何殊地下郎。致君丹槛折，哭友白云长。独步诗名在，只令故旧伤。"
    },
    {
        "title": "冬深（一作即日）",
        "paragraph": "花叶随天意，江溪共石根。早霞随类影，寒水各依痕。易下杨朱泪，难招楚客魂。风涛暮不稳，舍棹宿谁门。"
    },
    {
        "title": "惠义寺送王少尹赴成都（得峰字）",
        "paragraph": "苒苒谷中寺，娟娟林表峰。阑干上处远，结构坐来重。骑马行春径，衣冠起晚钟。云门青寂寂，此别惜相从。"
    },
    {
        "title": "崔驸马山亭宴集（京城东有崔惠童驸马山池）",
        "paragraph": "萧史幽栖地，林间蹋凤毛。洑流何处入，乱石闭门高。客醉挥金碗，诗成得绣袍。清秋多宴会，终日困香醪。"
    },
    {
        "title": "愁坐",
        "paragraph": "高斋常见野，愁坐更临门。十月山寒重，孤城月水昏。葭萌氐种迥，左担犬戎存。终日忧奔走，归期未敢论。"
    },
    {
        "title": "阆州奉送二十四舅使自京赴任青城",
        "paragraph": "闻道王乔舄，名因太史传。如何碧鸡使，把诏紫微天。秦岭愁回马，涪江醉泛船。青城漫污杂，吾舅意凄然。"
    },
    {
        "title": "留别贾严二阁老两院补阙（得云字）",
        "paragraph": "田园须暂往，戎马惜离群。去远留诗别，愁多任酒醺。一秋常苦雨，今日始无云。山路时吹角，那堪处处闻。"
    },
    {
        "title": "晓发公安（数月憩息此县）",
        "paragraph": "北城击柝复欲罢，东方明星亦不迟。邻鸡野哭如昨日，物色生态能几时，舟楫眇然自此去，江湖远适无前期。出门转眄已陈迹，药饵扶吾随所之。"
    },
    {
        "title": "奉送郭中丞兼太仆卿充陇右节度使三十韵（郭",
        "paragraph": "诏发西山将，秋屯陇右兵。凄凉馀部曲，燀赫旧家声。雕鹗乘时去，骅骝顾主鸣。艰难须上策，容易即前程。斜日当轩盖，高风卷旆旌。松悲天水冷，沙乱雪山清。和虏犹怀惠，防边不敢惊。古来于异域，镇静示专征。燕蓟奔封豕，周秦触骇鲸。中原何惨黩，馀孽尚纵横。箭入昭阳殿，笳吟细柳营。内人红袖泣，王子白衣行。宸极祅星动，园陵杀气平。空馀金碗出，无复穗帷轻。毁庙天飞雨，焚宫火彻明。罘罳朝共落，棆桷夜同倾。三月师逾整，群胡势就烹。疮痍亲接战，勇决冠垂成。妙誉期元宰，殊恩且列卿。几时回节钺，戮力扫欃枪。圭窦三千士，云梯七十城。耻非齐说客，只似鲁诸生。通籍微班忝，周行独坐荣。随肩趋漏刻，短发寄簪缨。径欲依刘表，还疑厌祢衡。渐衰那此别，忍泪独含情。废邑狐狸语，空村虎豹争。人频坠涂炭，公岂忘精诚。元帅调新律，前军压旧京。安边仍扈从，莫作后功名。"
    },
    {
        "title": "雨晴（一作秋霁）",
        "paragraph": "天水秋云薄，从西万里风。今朝好晴景，久雨不妨农。塞柳行疏翠，山梨结小红。胡笳楼上发，一雁入高空。"
    },
    {
        "title": "寄薛三郎中（据）",
        "paragraph": "人生无贤愚，飘飖若埃尘。自非得神仙，谁免危其身。与子俱白头，役役常苦辛。虽为尚书郎，不及村野人。忆昔村野人，其乐难具陈。蔼蔼桑麻交，公侯为等伦。天未厌戎马，我辈本常贫。子尚客荆州，我亦滞江滨。峡中一卧病，疟疠终冬春。春复加肺气，此病盖有因。早岁与苏郑，痛饮情相亲。二公化为土，嗜酒不失真。余今委修短，岂得恨命屯。闻子心甚壮，所过信席珍。上马不用扶，每扶必怒嗔。赋诗宾客间，挥洒动八垠。乃知盖代手，才力老益神。青草洞庭湖，东浮沧海漘。君山可避暑，况足采白蘋。子岂无扁舟，往复江汉津。我未下瞿塘，空念禹功勤。听说松门峡，吐药揽衣巾。高秋却束带，鼓枻视青旻。凤池日澄碧，济济多士新。余病不能起，健者勿逡巡。上有明哲君，下有行化臣。"
    },
    {
        "title": "宣政殿退朝晚出左掖（掖门在两旁如人之臂掖",
        "paragraph": "天门日射黄金榜，春殿晴曛赤羽旗。宫草微微承委佩，炉烟细细驻游丝。云近蓬莱常好色，雪残鳷鹊亦多时。侍臣缓步归青琐，退食从容出每迟。"
    },
    {
        "title": "夜（一作秋夜客舍）",
        "paragraph": "露下天高秋水清，空山独夜旅魂惊。疏灯自照孤帆宿，新月犹悬双杵鸣。南菊再逢人卧病，北书不至雁无情。步蟾倚杖看牛斗，银汉遥应接凤城。"
    },
    {
        "title": "宿赞公房（京中大云寺主谪此安置）",
        "paragraph": "杖锡何来此，秋风已飒然。雨荒深院菊，霜倒半池莲。放逐宁违性，虚空不离禅。相逢成夜宿，陇月向人圆。"
    },
    {
        "title": "夕烽",
        "paragraph": "夕烽来不近，每日报平安。塞上传光小，云边落点残。照秦通警急，过陇自艰难。闻道蓬莱殿，千门立马看。"
    },
    {
        "title": "大觉高僧兰若（和尚去冬往湖南）",
        "paragraph": "巫山不见庐山远，松林兰若秋风晚。一老犹鸣日暮钟，\r\r诸僧尚乞斋时饭。香炉峰色隐晴湖，种杏仙家近白榆。\r\r飞锡去年啼邑子，献花何日许门徒。\r\r\r\r"
    },
    {
        "title": "早秋苦热，堆案相仍（时任华州司功）",
        "paragraph": "七月六日苦炎热，对食暂餐还不能。每愁夜中自足蝎，况乃秋后转多蝇。束带发狂欲大叫，簿书何急来相仍。南望青松架短壑，安得赤脚蹋层冰。"
    },
    {
        "title": "送人从军（时有吐蕃之役）",
        "paragraph": "弱水应无地，阳关已近天。今君渡沙碛，累月断人烟。好武宁论命，封侯不计年。马寒防失道，雪没锦鞍鞯。"
    },
    {
        "title": "赴青城县出成都，寄陶、王二少尹",
        "paragraph": "老耻妻孥笑，贫嗟出入劳。客情投异县，诗态忆吾曹。东郭沧江合，西山白雪高。文章差底病，回首兴滔滔。"
    },
    {
        "title": "发潭州（时自潭之衡）",
        "paragraph": "夜醉长沙酒，晓行湘水春。岸花飞送客，樯燕语留人。贾傅才未有，褚公书绝伦。高名前后事，回首一伤神。"
    },
    {
        "title": "谒先主庙（刘昭烈庙在奉节县东六里）",
        "paragraph": "惨淡风云会，乘时各有人。力侔分社稷，志屈偃经纶。复汉留长策，中原仗老臣。杂耕心未已，欧血事酸辛。霸气西南歇，雄图历数屯。锦江元过楚，剑阁复通秦。旧俗存祠庙，空山立鬼神。虚檐交鸟道，枯木半龙鳞。竹送清溪月，苔移玉座春。闾阎儿女换，歌舞岁时新。绝域归舟远，荒城系马频。如何对摇落，况乃久风尘。孰与关张并，功临耿邓亲。应天才不小，得士契无邻。迟暮堪帷幄，飘零且钓缗。向来忧国泪，寂寞洒衣巾。"
    },
    {
        "title": "杜位宅守岁",
        "paragraph": "守岁阿戎家，椒盘已颂花。盍簪喧枥马，列炬散林鸦。四十明朝过，飞腾暮景斜。谁能更拘束，烂醉是生涯。"
    },
    {
        "title": "上牛头寺（牛头山在郪县西南，下有长乐寺）",
        "paragraph": "青山意不尽，衮衮上牛头。无复能拘碍，真成浪出游。花浓春寺静，竹细野池幽。何处莺啼切，移时独未休。"
    },
    {
        "title": "曲江三章章五句",
        "paragraph": "曲江萧条秋气高，菱荷枯折随风涛，游子空嗟垂二毛。白石素沙亦相荡，哀鸿独叫求其曹。即事非今亦非古，长歌激越梢林莽，比屋豪华固难数。吾人甘作心似灰，弟侄何伤泪如雨。自断此生休问天，杜曲幸有桑麻田，故将移住南山边。短衣匹马随李广，看射猛虎终残年。"
    },
    {
        "title": "白帝城楼",
        "paragraph": "江度寒山阁，城高绝塞楼。翠屏宜晚对，白谷会深游。急急能鸣雁，轻轻不下鸥。彝陵春色起，渐拟放扁舟。"
    },
    {
        "title": "赠韦赞善别",
        "paragraph": "扶病送君发，自怜犹不归。只应尽客泪，复作掩荆扉。江汉故人少，音书从此稀。往还二十载，岁晚寸心违。"
    },
    {
        "title": "舟泛洞庭（一作过洞庭湖）",
        "paragraph": "蛟室围青草，龙堆拥白沙。护江盘古木，迎棹舞神鸦。破浪南风正，收帆畏日斜。云山千万叠，底处上仙槎。"
    },
    {
        "title": "峡口二首",
        "paragraph": "峡口大江间，西南控百蛮。城欹连粉堞，岸断更青山。开辟多天险，防隅一水关。乱离闻鼓角，秋气动衰颜。时清关失险，世乱戟如林。去矣英雄事，荒哉割据心。芦花留客晚，枫树坐猿深。疲苶烦亲故，诸侯数赐金。"
    },
    {
        "title": "瞿唐怀古（以下草堂逸诗拾遗）",
        "paragraph": "西南万壑注，勍敌两崖开。地与山根裂，江从月窟来。削成当白帝，空曲隐阳台。疏凿功虽美，陶钧力大哉。"
    },
    {
        "title": "惜别行送刘仆射判官（仆射乃其主将刘乃仆射",
        "paragraph": "闻道南行市骏马，不限匹数军中须。襄阳幕府天下异，主将俭省忧艰虞。只收壮健胜铁甲，岂因格斗求龙驹。而今西北自反胡，骐驎荡尽一匹无。龙媒真种在帝都，子孙永落西南隅。向非戎事备征伐，君肯辛苦越江湖。江湖凡马多憔悴，衣冠往往乘蹇驴。梁公富贵于身疏，号令明白人安居。俸钱时散士子尽，府库不为骄豪虚。以兹报主寸心赤，气却西戎回北狄。罗网群马籍马多，气在驱驰出金帛。刘侯奉使光推择，滔滔才略沧溟窄。杜陵老翁秋系船，扶病相识长沙驿。强梳白发提胡卢，手把菊花路旁摘。九州兵革浩茫茫，三叹聚散临重阳。当杯对客忍流涕，君不觉老夫神内伤。"
    },
    {
        "title": "杜鹃行（一作司空曙诗）",
        "paragraph": "古时杜宇称望帝，魂作杜鹃何微细。跳枝窜叶树木中，抢佯瞥捩雌随雄。毛衣惨黑貌憔悴，众鸟安肯相尊崇。隳形不敢栖华屋，短翮唯愿巢深丛。穿皮啄朽觜欲秃，苦饥始得食一虫。谁言养雏不自哺，此语亦足为愚蒙。声音咽咽如有谓，号啼略与婴儿同。口干垂血转迫促，似欲上诉于苍穹。蜀人闻之皆起立，至今斅学效遗风，乃知变化不可穷。岂知昔日居深宫，嫔嫱左右如花红。"
    },
    {
        "title": "宿青草湖（重湖，南青草，北洞庭）",
        "paragraph": "洞庭犹在目，青草续为名。宿桨依农事，邮签报水程。寒冰争倚薄，云月递微明。湖雁双双起，人来故北征。"
    },
    {
        "title": "军中醉饮寄沈八、刘叟（一作畅当诗）",
        "paragraph": "酒渴爱江清，馀甘漱晚汀。软沙欹坐稳，冷石醉眠醒。野膳随行帐，华音发从伶。数杯君不见，醉已遣沉冥。"
    },
    {
        "title": "句",
        "paragraph": "君看墙头桃树花，尽是行人眼中血。"
    },
    {
        "title": "送鲜于万州迁巴州（鲜于炅乃仲通子，有父风",
        "paragraph": "京兆先时杰，琳琅照一门。朝廷偏注意，接近与名藩。祖帐排舟数，寒江触石喧。看君妙为政，他日有殊恩。"
    },
    {
        "title": "句",
        "paragraph": "狨掷寒条马见惊。"
    },
    {
        "title": "夔府书怀四十韵",
        "paragraph": "昔罢河西尉，初兴蓟北师。不才名位晚，敢恨省郎迟。扈圣崆峒日，端居滟滪时。萍流仍汲引，樗散尚恩慈。遂阻云台宿，常怀湛露诗。翠华森远矣，白首飒凄其。拙被林泉滞，生逢酒赋欺。文园终寂寞，汉阁自磷缁。病隔君臣议，惭纡德泽私。扬镳惊主辱，拔剑拨年衰。社稷经纶地，风云际会期。血流纷在眼，涕洒乱交颐。四渎楼船泛，中原鼓角悲。贼壕连白翟，战瓦落丹墀。先帝严灵寝，宗臣切受遗。恒山犹突骑，辽海竞张旗。田父嗟胶漆，行人避蒺藜。总戎存大体，降将饰卑词。楚贡何年绝，尧封旧俗疑。长吁翻北寇，一望卷西夷。不必陪玄圃，超然待具茨。凶兵铸农器，讲殿辟书帷。庙算高难测，天忧实在兹。形容真潦倒，答效莫支持。使者分王命，群公各典司。恐乖均赋敛，不似问疮痍。万里烦供给，孤城最怨思。绿林宁小患，云梦欲难追。即事须尝胆，苍生可察眉。议堂犹集凤，正观是元龟。处处喧飞檄，家家急竞锥。萧车安不定，蜀使下何之。钓濑疏坟籍，耕岩进弈棋。地蒸馀破扇，冬暖更纤絺。豺遘哀登楚，麟伤泣象尼。衣冠迷适越，藻绘忆游睢。赏月延秋桂，倾阳逐露葵。大庭终反朴，京观且僵尸。高枕虚眠昼，哀歌欲和谁。南宫载勋业，凡百慎交绥。"
    },
    {
        "title": "凭孟仓曹将书觅土娄旧庄",
        "paragraph": "平居丧乱后，不到洛阳岑。为历云山问，无辞荆棘深。北风黄叶下，南浦白头吟。十载江湖客，茫茫迟暮心。"
    },
    {
        "title": "归梦",
        "paragraph": "道路时通塞，江山日寂寥。偷生唯一老，伐叛已三朝。雨急青枫暮，云深黑水遥。梦归归未得，不用楚辞招。"
    },
    {
        "title": "寄彭州高三十五使君适、虢州岑二十七长史",
        "paragraph": "故人何寂寞，今我独凄凉。老去才难尽，秋来兴甚长。物情尤可见，辞客未能忘。海内知名士，云端各异方。高岑殊缓步，沈鲍得同行。意惬关飞动，篇终接混茫。举天悲富骆，近代惜卢王。似尔官仍贵，前贤命可伤。诸侯非弃掷，半刺已翱翔。诗好几时见，书成无信将。男儿行处是，客子斗身强。羁旅推贤圣，沈绵抵咎殃。三年犹疟疾，一鬼不销亡。隔日搜脂髓，增寒抱雪霜。徒然潜隙地，有靦屡鲜妆。何太龙钟极，于今出处妨。无钱居帝里，尽室在边疆。刘表虽遗恨，庞公至死藏。心微傍鱼鸟，肉瘦怯豺狼。陇草萧萧白，洮云片片黄。彭门剑阁外，虢略鼎湖旁。荆玉簪头冷，巴笺染翰光。乌麻蒸续晒，丹橘露应尝。岂异神仙宅，俱兼山水乡。竹斋烧药灶，花屿读书床。更得清新否，遥知对属忙。旧官宁改汉，淳俗本归唐。济世宜公等，安贫亦士常。蚩尤终戮辱，胡羯漫猖狂。会待袄氛静，论文暂裹粮。"
    },
    {
        "title": "黄鱼",
        "paragraph": "日见巴东峡，黄鱼出浪新。脂膏兼饲犬，长大不容身。筒桶相沿久，风雷肯为神。泥沙卷涎沫，回首怪龙鳞。"
    },
    {
        "title": "陪王使君晦日泛江就黄家亭子二首",
        "paragraph": "山豁何时断，江平不肯流。稍知花改岸，始验鸟随舟。结束多红粉，欢娱恨白头。非君爱人客，晦日更添愁。有径金沙软，无人碧草芳。野畦连蛱蝶，江槛俯鸳鸯。日晚烟花乱，风生锦绣香。不须吹急管，衰老易悲伤。"
    },
    {
        "title": "奉酬李都督表丈早春作",
        "paragraph": "力疾坐清晓，来时悲早春。转添愁伴客，更觉老随人。红入桃花嫩，青归柳叶新。望乡应未已，四海尚风尘。"
    },
    {
        "title": "百舌",
        "paragraph": "百舌来何处，重重只报春。知音兼众语，整翮岂多身。花密藏难见，枝高听转新。过时如发口，君侧有谗人。"
    },
    {
        "title": "郪城西原送李判官兄、武判官弟赴成都府",
        "paragraph": "凭高送所亲，久坐惜芳辰。远水非无浪，他山自有春。野花随处发，官柳著行新。天际伤愁别，离筵何太频。"
    },
    {
        "title": "丈人山",
        "paragraph": "自为青城客，不唾青城地。为爱丈人山，丹梯近幽意。丈人祠西佳气浓，缘云拟住最高峰。扫除白发黄精在，君看他时冰雪容。"
    },
    {
        "title": "王录事许修草堂资不到聊小诘",
        "paragraph": "为嗔王录事，不寄草堂赀。昨属愁春雨，能忘欲漏时。"
    },
    {
        "title": "绝句六首",
        "paragraph": "日出篱东水，云生舍北泥。竹高鸣翡翠，沙僻舞鹍鸡。蔼蔼花蕊乱，飞飞蜂蝶多。幽栖身懒动，客至欲如何。凿井交棕叶，开渠断竹根。扁舟轻褭缆，小径曲通村。舍下笋穿壁，庭中藤刺檐。地晴丝冉冉，江白草纤纤。江动月移石，溪虚云傍花。鸟栖知故道，帆过宿谁家。"
    },
    {
        "title": "重赠郑钅柬绝句",
        "paragraph": "郑子将行罢使臣，囊无一物献尊亲。江山路远羁离日，裘马谁为感激人。"
    },
    {
        "title": "李司马桥了承高使君自成都回",
        "paragraph": "向来江上手纷纷，三日成功事出群。已传童子骑青竹，总拟桥东待使君。"
    },
    {
        "title": "送段功曹归广州",
        "paragraph": "南海春天外，功曹几月程。峡云笼树小，湖日落船明。交趾丹砂重，韶州白葛轻。幸君因旅客，时寄锦官城。"
    },
    {
        "title": "醉时歌（赠广文馆博士郑虔）",
        "paragraph": "诸公衮衮登台省，广文先生官独冷。甲第纷纷厌粱肉，广文先生饭不足。先生有道出羲皇，先生有才过屈宋。德尊一代常轗轲，名垂万古知何用。杜陵野客人更嗤，被褐短窄鬓如丝。日籴太仓五升米，时赴郑老同襟期。得钱即相觅，沽酒不复疑。忘形到尔汝，痛饮真吾师。清夜沈沈动春酌，灯前细雨檐花落。但觉高歌有鬼神，焉知饿死填沟壑。相如逸才亲涤器，子云识字终投阁。先生早赋归去来，石田茅屋荒苍苔。儒术于我何有哉，孔丘盗跖俱尘埃。不须闻此意惨怆，生前相遇且衔杯。"
    },
    {
        "title": "秋日荆南述怀三十韵",
        "paragraph": "昔承推奖分，愧匪挺生材。迟暮宫臣忝，艰危衮职陪。扬镳随日驭，折槛出云台。罪戾宽犹活，干戈塞未开。星霜玄鸟变，身世白驹催。伏枕因超忽，扁舟任往来。九钻巴噀火，三蛰楚祠雷。望帝传应实，昭王问不回。蛟螭深作横，豺虎乱雄猜。素业行已矣，浮名安在哉。琴乌曲怨愤，庭鹤舞摧颓。秋雨漫湘水，阴风过岭梅。苦摇求食尾，常曝报恩腮。结舌防谗柄，探肠有祸胎。苍茫步兵哭，展转仲宣哀。饥籍家家米，愁征处处杯。休为贫士叹，任受众人咍。得丧初难识，荣枯划易该。差池分组冕，合沓起蒿莱。不必伊周地，皆知屈宋才。汉庭和异域，晋史坼中台。霸业寻常体，忠臣忌讳灾。群公纷戮力，圣虑窅裴回。数见铭钟鼎，真宜法斗魁。愿闻锋镝铸，莫使栋梁摧。盘石圭多翦，凶门毂少推。垂旒资穆穆，祝网但恢恢。赤雀翻然至，黄龙讵假媒。贤非梦傅野，隐类凿颜坯。自古江湖客，冥心若死灰。"
    },
    {
        "title": "七月三日亭午已后较热退晚加小凉稳睡…呈元",
        "paragraph": "今兹商用事，馀热亦已末。衰年旅炎方，生意从此活。亭午减汗流，北邻耐人聒。晚风爽乌匼，筋力苏摧折。闭目逾十旬，大江不止渴。退藏恨雨师，健步闻旱魃。园蔬抱金玉，无以供采掇。密云虽聚散，徂暑终衰歇。前圣慎焚巫，武王亲救暍。阴阳相主客，时序递回斡。洒落唯清秋，昏霾一空阔。萧萧紫塞雁，南向欲行列。欻思红颜日，霜露冻阶闼。胡马挟雕弓，鸣弦不虚发。长鈚逐狡兔，突羽当满月。惆怅白头吟，萧条游侠窟。临轩望山阁，缥缈安可越。高人炼丹砂，未念将朽骨。少壮迹颇疏，欢乐曾倏忽。杖藜风尘际，老丑难翦拂。吾子得神仙，本是池中物。贱夫美一睡，烦促婴词笔。"
    },
    {
        "title": "山馆（一作移居公安山馆，编入江陵诗后）",
        "paragraph": "南国昼多雾，北风天正寒。路危行木杪，身远宿云端。山鬼吹灯灭，厨人语夜阑。鸡鸣问前馆，世乱敢求安。"
    },
    {
        "title": "魏十四侍御就敝庐相别",
        "paragraph": "有客骑骢马，江边问草堂。远寻留药价，惜别到文场。入幕旌旗动，归轩锦绣香。时应念衰疾，书疏及沧浪。"
    },
    {
        "title": "王阆州筵奉酬十一舅惜别之作",
        "paragraph": "万壑树声满，千崖秋气高。浮舟出郡郭，别酒寄江涛。良会不复久，此生何太劳。穷愁但有骨，群盗尚如毛。吾舅惜分手，使君寒赠袍。沙头暮黄鹄，失侣自哀号。"
    },
    {
        "title": "相和歌辞·后苦寒行二首",
        "paragraph": "南纪巫庐瘴不绝，太古已来无尺雪。蛮夷长老怨苦寒，\r\r昆仑天关冻应折。玄猿口噤不能啸，白鹄翅垂眼流血，\r\r安得春泥补地裂。\r\r晚来江门失大木，猛风中夜吹白屋。天兵断斩青海戎，\r\r杀气南行动坤轴，不尔苦寒何太酷。巴东之峡生凌凘，\r\r彼苍回轩人得知。\r\r\r"
    },
    {
        "title": "戏韦偃为双松图歌",
        "paragraph": "天下几人画古松，毕宏已老韦偃少。绝笔长风起纤末，满堂动色嗟神妙。两株惨裂苔藓皮，屈铁交错回高枝。白摧朽骨龙虎死，黑入太阴雷雨垂，松根胡僧憩寂寞，庞眉皓首无住著。偏袒右肩露双脚，叶里松子僧前落。韦侯韦侯数相见，我有一匹好东绢，重之不减锦绣段。已令拂拭光凌乱，请公放笔为直干。"
    },
    {
        "title": "江陵望幸",
        "paragraph": "雄都元壮丽，望幸欻威神。地利西通蜀，天文北照秦。风烟含越鸟，舟楫控吴人。未枉周王驾，终期汉武巡。甲兵分圣旨，居守付宗臣。早发云台仗，恩波起涸鳞。"
    },
    {
        "title": "双燕",
        "paragraph": "旅食惊双燕，衔泥入此堂。应同避燥湿，且复过炎凉。养子风尘际，来时道路长。今秋天地在，吾亦离殊方。"
    },
    {
        "title": "引水",
        "paragraph": "月峡瞿塘云作顶，乱石峥嵘俗无井。云安酤水奴仆悲，鱼复移居心力省。白帝城西万竹蟠，接筒引水喉不干。人生留滞生理难，斗水何直百忧宽。"
    },
    {
        "title": "杨监又出画鹰十二扇",
        "paragraph": "近时冯绍正，能画鸷鸟样。明公出此图，无乃传其状。殊姿各独立，清绝心有向。疾禁千里马，气敌万人将。忆昔骊山宫，冬移含元仗。天寒大羽猎，此物神俱王。当时无凡材，百中皆用壮。粉墨形似间，识者一惆怅。干戈少暇日，真骨老崖嶂。为君除狡兔，会是翻鞲上。"
    },
    {
        "title": "汉州王大录事宅作",
        "paragraph": "南溪老病客，相见下肩舆。近发看乌帽，催莼煮白鱼。宅中平岸水，身外满床书。忆尔才名叔，含凄意有余。"
    },
    {
        "title": "季秋江村",
        "paragraph": "乔木村墟古，疏篱野蔓悬。清琴将暇日，白首望霜天。登俎黄甘重，支床锦石圆。远游虽寂寞，难见此山川。"
    },
    {
        "title": "暮寒",
        "paragraph": "雾隐平郊树，风含广岸波。沉沉春色静，惨惨暮寒多。戍鼓犹长击，林莺遂不歌。忽思高宴会，朱袖拂云和。"
    },
    {
        "title": "晚登瀼上堂",
        "paragraph": "故跻瀼岸高，颇免崖石拥。开襟野堂豁，系马林花动。雉堞粉如云，山田麦无垄。春气晚更生，江流静犹涌。四序婴我怀，群盗久相踵。黎民困逆节，天子渴垂拱。所思注东北，深峡转修耸。衰老自成病，郎官未为冗。凄其望吕葛，不复梦周孔。济世数向时，斯人各枯冢。楚星南天黑，蜀月西雾重。安得随鸟翎，迫此惧将恐。"
    },
    {
        "title": "种莴苣",
        "paragraph": "阴阳一错乱，骄蹇不复理。枯旱于其中，炎方惨如毁。植物半蹉跎，嘉生将已矣。云雷欻奔命，师伯集所使。指麾赤白日，澒洞青光起。雨声先已风，散足尽西靡。山泉落沧江，霹雳犹在耳。终朝纡飒沓，信宿罢潇洒。堂下可以畦，呼童对经始。苣兮蔬之常，随事艺其子。破块数席间，荷锄功易止。两旬不甲坼，空惜埋泥滓。野苋迷汝来，宗生实于此。此辈岂无秋，亦蒙寒露委。翻然出地速，滋蔓户庭毁。因知邪干正，掩抑至没齿。贤良虽得禄，守道不封己。拥塞败芝兰，众多盛荆杞。中园陷萧艾，老圃永为耻。登于白玉盘，藉以如霞绮。苋也无所施，胡颜入筐篚。"
    },
    {
        "title": "刈稻了咏怀",
        "paragraph": "稻获空云水，川平对石门。寒风疏落木，旭日散鸡豚。野哭初闻战，樵歌稍出村。无家问消息，作客信乾坤。"
    },
    {
        "title": "上白帝城（公孙述僭位于此，自称白帝）",
        "paragraph": "城峻随天壁，楼高更女墙。江流思夏后，风至忆襄王。老去闻悲角，人扶报夕阳。公孙初恃险，跃马意何长。"
    },
    {
        "title": "十月一日",
        "paragraph": "有瘴非全歇，为冬亦不难。夜郎溪日暖，白帝峡风寒。蒸裹如千室，焦糟幸一柈。兹辰南国重，旧俗自相欢。"
    },
    {
        "title": "又示两儿",
        "paragraph": "令节成吾老，他时见汝心。浮生看物变，为恨与年深。长葛书难得，江州涕不禁。团圆思弟妹，行坐白头吟。"
    },
    {
        "title": "十七夜对月",
        "paragraph": "秋月仍圆夜，江村独老身。卷帘还照客，倚杖更随人。光射潜虬动，明翻宿鸟频。茅斋依橘柚，清切露华新。"
    },
    {
        "title": "忆郑南玭",
        "paragraph": "郑南伏毒寺，潇洒到江心。石影衔珠阁，泉声带玉琴。风杉曾曙倚，云峤忆春临。万里沧浪外，龙蛇只自深。"
    },
    {
        "title": "阻雨不得归瀼西甘林",
        "paragraph": "三伏适已过，骄阳化为霖。欲归瀼西宅，阻此江浦深。坏舟百版坼，峻岸复万寻。篙工初一弃，恐泥劳寸心。伫立东城隅，怅望高飞禽。草堂乱悬圃，不隔昆仑岑。昏浑衣裳外，旷绝同层阴。园甘长成时，三寸如黄金。诸侯旧上计，厥贡倾千林。邦人不足重，所迫豪吏侵。客居暂封殖，日夜偶瑶琴。虚徐五株态，侧塞烦胸襟。焉得辍两足，杖藜出岖嶔。条流数翠实，偃息归碧浔。拂拭乌皮几，喜闻樵牧音。令儿快搔背，脱我头上簪。"
    },
    {
        "title": "铜瓶",
        "paragraph": "乱后碧井废，时清瑶殿深。铜瓶未失水，百丈有哀音。侧想美人意，应非寒甃沉。蛟龙半缺落，犹得折黄金。"
    },
    {
        "title": "公安送李二十九弟晋肃入蜀，余下沔鄂",
        "paragraph": "正解柴桑缆，仍看蜀道行。樯乌相背发，塞雁一行鸣。南纪连铜柱，西江接锦城。凭将百钱卜，飘泊问君平。"
    },
    {
        "title": "甘林",
        "paragraph": "舍舟越西冈，入林解我衣。青刍适马性，好鸟知人归。晨光映远岫，夕露见日晞。迟暮少寝食，清旷喜荆扉。经过倦俗态，在野无所违。试问甘藜藿，未肯羡轻肥。喧静不同科，出处各天机。勿矜朱门是，陋此白屋非。明朝步邻里，长老可以依。时危赋敛数，脱粟为尔挥。相携行豆田，秋花霭菲菲。子实不得吃，货市送王畿。尽添军旅用，迫此公家威。主人长跪问，戎马何时稀。我衰易悲伤，屈指数贼围。劝其死王命，慎莫远奋飞。"
    },
    {
        "title": "赠田九判官",
        "paragraph": "崆峒使节上青霄，河陇降王款圣朝。\r宛马总肥春苜蓿，将军只数汉嫖姚。\r陈留阮瑀谁争长，京兆田郎早见招。\r\r麾下赖君才并入，独能无意向渔樵。\r\r\r"
    },
    {
        "title": "白凫行",
        "paragraph": "君不见黄鹄高于五尺童，化为白凫似老翁。故畦遗穗已荡尽，天寒岁暮波涛中。鳞介腥膻素不食，终日忍饥西复东。鲁门鶢鶋亦蹭蹬，闻道如今犹避风。"
    },
    {
        "title": "怀灞上游",
        "paragraph": "怅望东陵道，平生灞上游。春浓停野骑，夜宿敞云楼。离别人谁在，经过老自休。眼前今古意，江汉一归舟。"
    },
    {
        "title": "秋尽",
        "paragraph": "秋尽东行且未回，茅斋寄在少城隈。篱边老却陶潜菊，江上徒逢袁绍杯。雪岭独看西日落，剑门犹阻北人来。不辞万里长为客，怀抱何时得好开。"
    },
    {
        "title": "晓望白帝城盐山",
        "paragraph": "徐步移班杖，看山仰白头。翠深开断壁，红远结飞楼。日出清江望，暄和散旅愁。春城见松雪，始拟进归舟。"
    },
    {
        "title": "奉赠严八阁老",
        "paragraph": "扈圣登黄阁，明公独妙年。蛟龙得云雨，雕鹗在秋天。客礼容疏放，官曹可接联。新诗句句好，应任老夫传。"
    },
    {
        "title": "湘江宴饯裴二端公赴道州",
        "paragraph": "白日照舟师，朱旗散广川。群公饯南伯，肃肃秩初筵。鄙人奉末眷，佩服自早年。义均骨肉地，怀抱罄所宣。盛名富事业，无取愧高贤。不以丧乱婴，保爱金石坚。计拙百僚下，气苏君子前。会合苦不久，哀乐本相缠。交游飒向尽，宿昔浩茫然。促觞激百虑，掩抑泪潺湲。热云集曛黑，缺月未生天。白团为我破，华烛蟠长烟。鸹鹖催明星，解袂从此旋。上请减兵甲，下请安井田。永念病渴老，附书远山巅。"
    },
    {
        "title": "奉赠太常张卿垍二十韵",
        "paragraph": "方丈三韩外，昆仑万国西。建标天地阔，诣绝古今迷。气得神仙迥，恩承雨露低。相门清议众，儒术大名齐。轩冕罗天阙，琳琅识介圭。伶官诗必诵，夔乐典犹嵇。健笔凌鹦鹉，铦锋莹鷿鹈。友于皆挺拔，公望各端倪。通籍逾青琐，亨衢照紫泥。灵虬传夕箭，归马散霜蹄。能事闻重译，嘉谟及远黎。弼谐方一展，班序更何跻。适越空颠踬，游梁竟惨凄。谬知终画虎，微分是醯鸡。萍泛无休日，桃阴想旧蹊。吹嘘人所羡，腾跃事仍睽。碧海真难涉，青云不可梯。顾深惭锻炼，材小辱提携。槛束哀猿叫，枝惊夜鹊栖。几时陪羽猎，应指钓璜溪。"
    },
    {
        "title": "垂白（一作白首）",
        "paragraph": "垂白冯唐老，清秋宋玉悲。江喧长少睡，楼迥独移时。多难身何补，无家病不辞。甘从千日醉，未许七哀诗。"
    },
    {
        "title": "入衡州",
        "paragraph": "兵革自久远，兴衰看帝王。汉仪甚照耀，胡马何猖狂。老将一失律，清边生战场。君臣忍瑕垢，河岳空金汤。重镇如割据，轻权绝纪纲。军州体不一，宽猛性所将。嗟彼苦节士，素于圆凿方。寡妻从为郡，兀者安堵墙。凋弊惜邦本，哀矜存事常。旌麾非其任，府库实过防。恕己独在此，多忧增内伤。偏裨限酒肉，卒伍单衣裳。元恶迷是似，聚谋泄康庄。竟流帐下血，大降湖南殃。烈火发中夜，高烟焦上苍。至今分粟帛，杀气吹沅湘。福善理颠倒，明征天莽茫。销魂避飞镝，累足穿豺狼。隐忍枳棘刺，迁延胝趼疮。远归儿侍侧，犹乳女在旁。久客幸脱免，暮年惭激昂。萧条向水陆，汩没随鱼商。报主身已老，入朝病见妨。悠悠委薄俗，郁郁回刚肠。参错走洲渚，舂容转林篁。片帆左郴岸，通郭前衡阳。华表云鸟埤，名园花草香。旗亭壮邑屋，烽橹蟠城隍。中有古刺史，盛才冠岩廊。扶颠待柱石，独坐飞风霜。昨者间琼树，高谈随羽觞。无论再缱绻，已是安苍黄。剧孟七国畏，马卿四赋良。门阑苏生在，勇锐白起强。问罪富形势，凯歌悬否臧。氛埃期必扫，蚊蚋焉能当。橘井旧地宅，仙山引舟航。此行厌暑雨，厥土闻清凉。诸舅剖符近，开缄书札光。频繁命屡及，磊落字百行。江总外家养，谢安乘兴长。下流匪珠玉，择木羞鸾皇。我师嵇叔夜，世贤张子房。柴荆寄乐土，鹏路观翱翔。"
    },
    {
        "title": "苏大侍御访江浦，赋八韵记异",
        "paragraph": "庞公不浪出，苏氏今有之。再闻诵新作，突过黄初诗。乾坤几反覆，扬马宜同时。今晨清镜中，胜食斋房芝。余发喜却变，白间生黑丝。昨夜舟火灭，湘娥帘外悲。百灵未敢散，风破寒江迟。"
    },
    {
        "title": "夏夜李尚书筵送宇文石首赴县联句",
        "paragraph": "爱客尚书贵，之官宅相贤。--杜甫酒香倾坐侧，帆影驻江边。--李之芳翟表郎官瑞，凫看令宰仙。--崔彧雨稀云叶断，夜久烛花偏。--杜甫数语欹纱帽，高文掷彩笺。--李之芳兴饶行处乐，离惜醉中眠。--崔彧单父长多暇，河阳实少年。--杜甫客居逢自出，为别几凄然。--李之芳"
    },
    {
        "title": "赠高式颜",
        "paragraph": "昔别是何处，相逢皆老夫。故人还寂寞，削迹共艰虞。自失论文友，空知卖酒垆。平生飞动意，见尔不能无。"
    },
    {
        "title": "观李固请司马弟山水图三首",
        "paragraph": "简易高人意，匡床竹火炉。寒天留远客，碧海挂新图。虽对连山好，贪看绝岛孤。群仙不愁思，冉冉下蓬壶。方丈浑连水，天台总映云。人间长见画，老去恨空闻。范蠡舟偏小，王乔鹤不群。此生随万物，何路出尘氛。高浪垂翻屋，崩崖欲压床。野桥分子细，沙岸绕微茫。红浸珊瑚短，青悬薜荔长。浮查并坐得，仙老暂相将。"
    },
    {
        "title": "热三首",
        "paragraph": "雷霆空霹雳，云雨竟虚无。炎赫衣流汗，低垂气不苏。乞为寒水玉，愿作冷秋菰。何似儿童岁，风凉出舞雩。瘴云终不灭，泸水复西来。闭户人高卧，归林鸟却回。峡中都似火，江上只空雷。想见阴宫雪，风门飒踏开。朱李沈不冷，雕胡炊屡新。将衰骨尽痛，被褐味空频。欻翕炎蒸景，飘摇征戍人。十年可解甲，为尔一沾巾。"
    },
    {
        "title": "九日五首",
        "paragraph": "重阳独酌杯中酒，抱病起登江上台。竹叶于人既无分，菊花从此不须开。殊方日落玄猿哭，旧国霜前白雁来。弟妹萧条各何往，干戈衰谢两相催。旧日重阳日，传杯不放杯。即今蓬鬓改，但愧菊花开。北阙心长恋，西江首独回。茱萸赐朝士，难得一枝来。旧与苏司业，兼随郑广文。采花香泛泛，坐客醉纷纷。野树歌还倚，秋砧醒却闻。欢娱两冥漠，西北有孤云。故里樊川菊，登高素浐源。他时一笑后，今日几人存。巫峡蟠江路，终南对国门。系舟身万里，伏枕泪双痕。为客裁乌帽，从儿具绿尊。佳辰对群盗，愁绝更谁论。"
    },
    {
        "title": "覆舟二首",
        "paragraph": "巫峡盘涡晓，黔阳贡物秋。丹砂同陨石，翠羽共沉舟。羁使空斜影，龙居閟积流。篙工幸不溺，俄顷逐轻鸥。竹宫时望拜，桂馆或求仙。姹女临波日，神光照夜年。徒闻斩蛟剑，无复爨犀船。使者随秋色，迢迢独上天。"
    },
    {
        "title": "奉使崔都水翁下峡",
        "paragraph": "无数涪江筏，鸣桡总发时。别离终不久，宗族忍相遗。白狗黄牛峡，朝云暮雨祠。所过频问讯，到日自题诗。"
    },
    {
        "title": "题衡山县文宣王庙新学堂，呈陆宰",
        "paragraph": "旄头彗紫微，无复俎豆事。金甲相排荡，青衿一憔悴。呜呼已十年，儒服弊于地。征夫不遑息，学者沦素志。我行洞庭野，欻得文翁肆。侁侁胄子行，若舞风雩至。周室宜中兴，孔门未应弃。是以资雅才，涣然立新意。衡山虽小邑，首唱恢大义。因见县尹心，根源旧宫閟。讲堂非曩构，大屋加涂墍。下可容百人，墙隅亦深邃。何必三千徒，始压戎马气。林木在庭户，密干叠苍翠。有井朱夏时，辘轳冻阶戺。耳闻读书声，杀伐灾仿佛。故国延归望，衰颜减愁思。南纪改波澜，西河共风味。采诗倦跋涉，载笔尚可记。高歌激宇宙，凡百慎失坠。"
    },
    {
        "title": "送元二适江左",
        "paragraph": "乱后今相见，秋深复远行。风尘为客日，江海送君情。晋室丹阳尹，公孙白帝城。经过自爱惜，取次莫论兵。"
    },
    {
        "title": "陪郑公秋晚北池临眺",
        "paragraph": "北池云水阔，华馆辟秋风。独鹤元依渚，衰荷且映空。采菱寒刺上，蹋藕野泥中。素楫分曹往，金盘小径通。萋萋露草碧，片片晚旗红。杯酒沾津吏，衣裳与钓翁。异方初艳菊，故里亦高桐。摇落关山思，淹留战伐功。严城殊未掩，清宴已知终。何补参卿事，欢娱到薄躬。"
    },
    {
        "title": "晚晴吴郎见过北舍",
        "paragraph": "圃畦新雨润，愧子废锄来。竹杖交头拄，柴扉隔径开。欲栖群鸟乱，未去小童催。明日重阳酒，相迎自酦醅。"
    },
    {
        "title": "哭台州郑司户苏少监",
        "paragraph": "故旧谁怜我，平生郑与苏。存亡不重见，丧乱独前途。豪俊何人在，文章扫地无。羁游万里阔，凶问一年俱。白首中原上，清秋大海隅。夜台当北斗，泉路著东吴。得罪台州去，时危弃硕儒。移官蓬阁后，谷贵没潜夫。流恸嗟何及，衔冤有是夫。道消诗兴废，心息酒为徒。许与才虽薄，追随迹未拘。班扬名甚盛，嵇阮逸相须。会取君臣合，宁铨品命殊。贤良不必展，廊庙偶然趋。胜决风尘际，功安造化炉。从容拘旧学，惨澹阴符。摆落嫌疑久，哀伤志力输。俗依绵谷异，客对雪山孤。童稚思诸子，交朋列友于。情乖清酒送，望绝抚坟呼。疟病餐巴水，疮痍老蜀都。飘零迷哭处，天地日榛芜。"
    },
    {
        "title": "送王侍御往东川，放生池祖席",
        "paragraph": "东川诗友合，此赠怯轻为。况复传宗近，空然惜别离。梅花交近野，草色向平池。倘忆江边卧，归期愿早知。"
    },
    {
        "title": "又送",
        "paragraph": "双峰寂寂对春台，万竹青青照客杯。细草留连侵坐软，残花怅望近人开。同舟昨日何由得，并马今朝未拟回。直到绵州始分首，江边树里共谁来。"
    },
    {
        "title": "哭长孙侍御（一作杜诵诗。以下为杜甫补遗）",
        "paragraph": "道为谋书重，名因赋颂雄。礼闱曾擢桂，宪府旧乘骢。流水生涯尽，浮云世事空。唯馀旧台柏，萧瑟九原中。"
    },
    {
        "title": "闷",
        "paragraph": "瘴疠浮三蜀，风云暗百蛮。卷帘唯白水，隐几亦青山。猿捷长难见，鸥轻故不还。无钱从滞客，有镜巧催颜。"
    },
    {
        "title": "陪柏中丞观宴将士二首",
        "paragraph": "极乐三军士，谁知百战场。无私齐绮馔，久坐密金章。醉客沾鹦鹉，佳人指凤凰。几时来翠节，特地引红妆。绣段装檐额，金花帖鼓腰。一夫先舞剑，百戏后歌樵。江树城孤远，云台使寂寥。汉朝频选将，应拜霍嫖姚。"
    },
    {
        "title": "大历二年九月三十日",
        "paragraph": "为客无时了，悲秋向夕终。瘴馀夔子国，霜薄楚王宫。草敌虚岚翠，花禁冷叶红。年年小摇落，不与故园同。"
    },
    {
        "title": "雨四首",
        "paragraph": "微雨不滑道，断云疏复行。紫崖奔处黑，白鸟去边明。秋日新沾影，寒江旧落声。柴扉临野碓，半得捣香粳。江雨旧无时，天晴忽散丝。暮秋沾物冷，今日过云迟。上马迥休出，看鸥坐不辞。高轩当滟滪，润色静书帷。物色岁将晏，天隅人未归。朔风鸣淅淅，寒雨下霏霏。"
    },
    {
        "title": "武侯庙（庙在白帝西郊）",
        "paragraph": "遗庙丹青落，空山草木长。犹闻辞后主，不复卧南阳。"
    },
    {
        "title": "秋日寄题郑监湖上亭三首",
        "paragraph": "碧草逢春意，沅湘万里秋。池要山简马，月净庾公楼。磨灭馀篇翰，平生一钓舟。高唐寒浪减，仿佛识昭丘。新作湖边宅，远闻宾客过。自须开竹径，谁道避云萝。官序潘生拙，才名贾傅多。舍舟应转地，邻接意如何。暂阻蓬莱阁，终为江海人。挥金应物理，拖玉岂吾身。羹煮秋莼滑，杯迎露菊新。赋诗分气象，佳句莫频频。"
    },
    {
        "title": "白盐山（白盐崖高千馀丈，在州城东十七里）",
        "paragraph": "卓立群峰外，蟠根积水边。他皆任厚地，尔独近高天。白榜千家邑，清秋万估船。词人取佳句，刻画竟谁传。"
    },
    {
        "title": "柳司马至",
        "paragraph": "有使归三峡，相过问两京。函关犹出将，渭水更屯兵。设备邯郸道，和亲逻些城。幽燕唯鸟去，商洛少人行。衰谢身何补，萧条病转婴。霜天到宫阙，恋主寸心明。"
    },
    {
        "title": "覃山人隐居",
        "paragraph": "南极老人自有星，北山移文谁勒铭。征君已去独松菊，哀壑无光留户庭。予见乱离不得已，子知出处必须经。高车驷马带倾覆，怅望秋天虚翠屏。"
    },
    {
        "title": "陪王侍御宴通泉东山野亭",
        "paragraph": "江水东流去，清樽日复斜。异方同宴赏，何处是京华。亭景临山水，村烟对浦沙。狂歌过于胜，得醉即为家。"
    },
    {
        "title": "石柜阁",
        "paragraph": "季冬日已长，山晚半天赤。蜀道多早花，江间饶奇石。石柜曾波上，临虚荡高壁。清晖回群鸥，暝色带远客。羁栖负幽意，感叹向绝迹。信甘孱懦婴，不独冻馁迫。优游谢康乐，放浪陶彭泽。吾衰未自安，谢尔性所适。"
    },
    {
        "title": "别苏徯（赴湖南幕）",
        "paragraph": "故人有游子，弃掷傍天隅。他日怜才命，居然屈壮图。十年犹塌翼，绝倒为惊吁。消渴今如在，提携愧老夫。岂知台阁旧，先拂凤凰雏。得实翻苍竹，栖枝把翠梧。北辰当宇宙，南岳据江湖。国带风尘色，兵张虎豹符。数论封内事，挥发府中趋。赠尔秦人策，莫鞭辕下驹。"
    },
    {
        "title": "奉汉中王手札报韦侍御、萧尊师亡",
        "paragraph": "秋日萧韦逝，淮王报峡中。少年疑柱史，多术怪仙公。不但时人惜，只应吾道穷。一哀侵疾病，相识自儿童。处处邻家笛，飘飘客子蓬。强吟怀旧赋，已作白头翁。"
    },
    {
        "title": "奉寄别马巴州（时甫除京兆功曹在东川）",
        "paragraph": "勋业终归马伏波，功曹非复汉萧何。扁舟系缆沙边久，南国浮云水上多。独把鱼竿终远去，难随鸟翼一相过。知君未爱春湖色，兴在骊驹白玉珂。"
    },
    {
        "title": "严氏溪放歌行（溪在阆州东百馀里）",
        "paragraph": "天下甲马未尽销，岂免沟壑常漂漂。剑南岁月不可度，边头公卿仍独骄。费心姑息是一役，肥肉大酒徒相要。呜呼古人已粪土，独觉志士甘渔樵。况我飘转无定所，终日戚戚忍羁旅。秋宿霜溪素月高，喜得与子长夜语。东游西还力实倦，从此将身更何许。知子松根长茯苓，迟暮有意来同煮。"
    },
    {
        "title": "远怀舍弟颖、观等",
        "paragraph": "阳翟空知处，荆南近得书。积年仍远别，多难不安居。江汉春风起，冰霜昨夜除。云天犹错莫，花萼尚萧疏。对酒都疑梦，吟诗正忆渠。旧时元日会，乡党羡吾庐。"
    },
    {
        "title": "倚杖（盐亭县作）",
        "paragraph": "看花虽郭内，倚杖即溪边。山县早休市，江桥春聚船。狎鸥轻白浪，归雁喜青天。物色兼生意，凄凉忆去年。"
    },
    {
        "title": "孤雁（一作后飞雁）",
        "paragraph": "孤雁不饮啄，飞鸣声念群。谁怜一片影，相失万重云。望尽似犹见，哀多如更闻。野鸦无意绪，鸣噪自纷纷。"
    },
    {
        "title": "春夜峡州田侍御长史津亭留宴（得筵字）",
        "paragraph": "北斗三更席，西江万里船。杖藜登水榭，挥翰宿春天。白发烦多酒，明星惜此筵。始知云雨峡，忽尽下牢边。"
    },
    {
        "title": "玉腕骝（江陵节度卫公马也）",
        "paragraph": "闻说荆南马，尚书玉腕骝。顿骖飘赤汗，跼蹐顾长楸。胡虏三年入，乾坤一战收。举鞭如有问，欲伴习池游。"
    },
    {
        "title": "冬狩行（时梓州刺史章彝兼侍御史留后东川）",
        "paragraph": "君不见东川节度兵马雄，校猎亦似观成功。夜发猛士三千人，清晨合围步骤同。禽兽已毙十七八，杀声落日回苍穹。幕前生致九青兕，骆驼礨峞垂玄熊。东西南北百里间，仿佛蹴踏寒山空。有鸟名鸲鹆，力不能高飞逐走蓬。肉味不足登鼎俎，何为见羁虞罗中。春蒐冬狩侯得同，使君五马一马骢。况今摄行大将权，号令颇有前贤风。飘然时危一老翁，十年厌见旌旗红。喜君士卒甚整肃，为我回辔擒西戎。草中狐兔尽何益，天子不在咸阳宫。朝廷虽无幽王祸，得不哀痛尘再蒙。呜呼，得不哀痛尘再蒙。"
    },
    {
        "title": "玉台观（滕王造）",
        "paragraph": "中天积翠玉台遥，上帝高居绛节朝。遂有冯夷来击鼓，始知嬴女善吹箫。江光隐见鼋鼍窟，石势参差乌鹊桥。更肯红颜生羽翼，便应黄发老渔樵。"
    },
    {
        "title": "遣意二首",
        "paragraph": "啭枝黄鸟近，泛渚白鸥轻。一径野花落，孤村春水生。衰年催酿黍，细雨更移橙。渐喜交游绝，幽居不用名。檐影微微落，津流脉脉斜。野船明细火，宿雁聚圆沙。云掩初弦月，香传小树花。邻人有美酒，稚子夜能赊。"
    },
    {
        "title": "陪王汉州留杜绵州泛房公西湖（房琯刺汉州时",
        "paragraph": "旧相恩追后，春池赏不稀。阙庭分未到，舟楫有光辉。豉化莼丝熟，刀鸣鲙缕飞。使君双皂盖，滩浅正相依。"
    },
    {
        "title": "舟前小鹅儿（汉州城西北角官池作官池即房公",
        "paragraph": "鹅儿黄似酒，对酒爱新鹅。引颈嗔船逼，无行乱眼多。翅开遭宿雨，力小困沧波。客散层城暮，狐狸奈若何。"
    },
    {
        "title": "乘雨入行军六弟宅",
        "paragraph": "曙角凌云罢，春城带雨长。水花分堑弱，巢燕得泥忙。令弟雄军佐，凡才污省郎。萍漂忍流涕，衰飒近中堂。"
    },
    {
        "title": "陪诸公上白帝城宴越公堂之作（越公杨素所建",
        "paragraph": "此堂存古制，城上俯江郊。落构垂云雨，荒阶蔓草茅。柱穿蜂溜蜜，栈缺燕添巢。坐接春杯气，心伤艳蕊梢。英灵如过隙，宴衎愿投胶。莫问东流水，生涯未即抛。"
    },
    {
        "title": "暮春陪李尚书、李中丞过郑监湖亭泛舟（得过",
        "paragraph": "海内文章伯，湖边意绪多。玉尊移晚兴，桂楫带酣歌。春日繁鱼鸟，江天足芰荷。郑庄宾客地，衰白远来过。"
    },
    {
        "title": "高楠",
        "paragraph": "楠树色冥冥，江边一盖青。近根开药圃，接叶制茅亭。落景阴犹合，微风韵可听。寻常绝醉困，卧此片时醒。"
    },
    {
        "title": "夏日杨长宁宅送崔侍御、常正字入京（得深字",
        "paragraph": "醉酒扬雄宅，升堂子贱琴。不堪垂老鬓，还对欲分襟。天地西江远，星辰北斗深。乌台俯麟阁，长夏白头吟。"
    },
    {
        "title": "宴胡侍御书堂（李尚书之芳、郑秘监审同集归",
        "paragraph": "江湖春欲暮，墙宇日犹微。暗暗春籍满，轻轻花絮飞。翰林名有素，墨客兴无违。今夜文星动，吾侪醉不归。"
    },
    {
        "title": "宿花石戍（长沙有渌口、花石二戍）",
        "paragraph": "午辞空灵岑，夕得花石戍。岸疏开辟水，木杂今古树。地蒸南风盛，春热西日暮。四序本平分，气候何回互。茫茫天造间，理乱岂恒数。系舟盘藤轮，策杖古樵路。罢人不在村，野圃泉自注。柴扉虽芜没，农器尚牢固。山东残逆气，吴楚守王度。谁能扣君门，下令减征赋。"
    },
    {
        "title": "九月一日过孟十二仓曹、十四主簿兄弟",
        "paragraph": "藜杖侵寒露，蓬门启曙烟。力稀经树歇，老困拨书眠。秋觉追随尽，来因孝友偏。清谈见滋味，尔辈可忘年。"
    },
    {
        "title": "五盘",
        "paragraph": "五盘虽云险，山色佳有馀。仰凌栈道细，俯映江木疏。地僻无网罟，水清反多鱼。好鸟不妄飞，野人半巢居。喜见淳朴俗，坦然心神舒。东郊尚格斗，巨猾何时除。故乡有弟妹，流落随丘墟。成都万事好，岂若归吾庐。"
    },
    {
        "title": "台上（得凉字）",
        "paragraph": "改席台能迥，留门月复光。云行遗暑湿，山谷进风凉。老去一杯足，谁怜屡舞长。何须把官烛，似恼鬓毛苍。"
    },
    {
        "title": "江亭送眉州辛别驾升之（得芜字）",
        "paragraph": "柳影含云幕，江波近酒壶。异方惊会面，终宴惜征途。沙晚低风蝶，天晴喜浴凫。别离伤老大，意绪日荒芜。"
    },
    {
        "title": "陪章留后侍御宴南楼（得风字）",
        "paragraph": "绝域长夏晚，兹楼清宴同。朝廷烧栈北，鼓角满天东。屡食将军第，仍骑御史骢。本无丹灶术，那免白头翁。寇盗狂歌外，形骸痛饮中。野云低渡水，檐雨细随风。出号江城黑，题诗蜡炬红。此身醒复醉，不拟哭途穷。"
    },
    {
        "title": "戏寄崔评事表侄、苏五表弟、韦大少府诸侄",
        "paragraph": "隐豹深愁雨，潜龙故起云。泥多仍径曲，心醉阻贤群。忍待江山丽，还披鲍谢文。高楼忆疏豁，秋兴坐氛氲。"
    },
    {
        "title": "发同谷县（乾元二年十二月一日自陇右赴剑南",
        "paragraph": "贤有不黔突，圣有不暖席。况我饥愚人，焉能尚安宅。始来兹山中，休驾喜地僻。奈何迫物累，一岁四行役。忡忡去绝境，杳杳更远适。停骖龙潭云，回首白崖石。临岐别数子，握手泪再滴。交情无旧深，穷老多惨戚。平生懒拙意，偶值栖遁迹。去住与愿违，仰惭林间翮。"
    },
    {
        "title": "送王十五判官扶侍还黔中（得开字）",
        "paragraph": "大家东征逐子回，风生洲渚锦帆开。青青竹笋迎船出，日日江鱼入馔来。离别不堪无限意，艰危深仗济时才。黔阳信使应稀少，莫怪频频劝酒杯。"
    },
    {
        "title": "积草岭（同谷县界）",
        "paragraph": "连峰积长阴，白日递隐见。飕飕林响交，惨惨石状变。山分积草岭，路异明水县。旅泊吾道穷，衰年岁时倦。卜居尚百里，休驾投诸彦。邑有佳主人，情如已会面。来书语绝妙，远客惊深眷。食蕨不愿馀，茅茨眼中见。"
    },
    {
        "title": "别崔潩因寄薛据、孟云卿（内弟潩赴湖南幕职",
        "paragraph": "志士惜妄动，知深难固辞。如何久磨砺，但取不磷缁。夙夜听忧主，飞腾急济时。荆州过薛孟，为报欲论诗。"
    },
    {
        "title": "警急（时高公適领西川节度）",
        "paragraph": "才名旧楚将，妙略拥兵机。玉垒虽传檄，松州会解围。和亲知拙计，公主漫无归。青海今谁得，西戎实饱飞。"
    },
    {
        "title": "薄暮",
        "paragraph": "江水长流地，山云薄暮时。寒花隐乱草，宿鸟择深枝。旧国见何日，高秋心苦悲。人生不再好，鬓发白成丝。"
    },
    {
        "title": "投简成、华两县诸子",
        "paragraph": "赤县官曹拥材杰，软裘快马当冰雪。长安苦寒谁独悲，杜陵野老骨欲折。南山豆苗早荒秽，青门瓜地新冻裂。乡里儿童项领成，朝廷故旧礼数绝。自然弃掷与时异，况乃疏顽临事拙。饥卧动即向一旬，敝裘何啻联百结。君不见空墙日色晚，此老无声泪垂血。"
    },
    {
        "title": "寄杜位（顷者与位同在故严尚书幕）",
        "paragraph": "寒日经檐短，穷猿失木悲。峡中为客恨，江上忆君时。天地身何在，风尘病敢辞。封书两行泪，沾洒裛新诗。"
    },
    {
        "title": "因崔五侍御寄高彭州一绝",
        "paragraph": "百年已过半，秋至转饥寒。为问彭州牧，何时救急难。"
    },
    {
        "title": "多病执热奉怀李尚书（之芳）",
        "paragraph": "衰年正苦病侵凌，首夏何须气郁蒸。大水淼茫炎海接，奇峰硉兀火云升。思沾道暍黄梅雨，敢望宫恩玉井冰。不是尚书期不顾，山阴野雪兴难乘。"
    },
    {
        "title": "伤春五首（巴阆僻远伤春罢始知春前已收宫阙",
        "paragraph": "天下兵虽满，春光日自浓。西京疲百战，北阙任群凶。关塞三千里，烟花一万重。蒙尘清路急，御宿且谁供。殷复前王道，周迁旧国容。蓬莱足云气，应合总从龙。莺入新年语，花开满故枝。天青风卷幔，草碧水通池。牢落官军速，萧条万事危。鬓毛元自白，泪点向来垂。不是无兄弟，其如有别离。巴山春色静，北望转逶迤。日月还相斗，星辰屡合围。不成诛执法，焉得变危机。大角缠兵气，钩陈出帝畿。烟尘昏御道，耆旧把天衣。行在诸军阙，来朝大将稀。贤多隐屠钓，王肯载同归。再有朝廷乱，难知消息真。近传王在洛，复道使归秦。夺马悲公主，登车泣贵嫔。萧关迷北上，沧海欲东巡。敢料安危体，犹多老大臣。岂无嵇绍血，沾洒属车尘。闻说初东幸，孤儿却走多。难分太仓粟，竞弃鲁阳戈。胡虏登前殿，王公出御河。得无中夜舞，谁忆大风歌。春色生烽燧，幽人泣薜萝。君臣重修德，犹足见时和。"
    },
    {
        "title": "寄裴施州（裴冕坐李辅国贬施州刺史）",
        "paragraph": "廊庙之具裴施州，宿昔一逢无此流。金钟大镛在东序，冰壶玉衡悬清秋。自从相遇感多病，三岁为客宽边愁。尧有四岳明至理，汉二千石真分忧。几度寄书白盐北，苦寒赠我青羔裘。霜雪回光避锦袖，龙蛇动箧蟠银钩。紫衣使者辞复命，再拜故人谢佳政。将老已失子孙忧，后来况接才华盛。"
    },
    {
        "title": "官池春雁二首",
        "paragraph": "自古稻粱多不足，至今鸂鶒乱为群。且休怅望看春水，更恐归飞隔暮云。青春欲尽急还乡，紫塞宁论尚有霜。翅在云天终不远，力微矰缴绝须防。"
    },
    {
        "title": "江陵节度阳城郡王新楼成王请严侍御判官赋七",
        "paragraph": "楼上炎天冰雪生，高飞燕雀贺新成。碧窗宿雾濛濛湿，朱栱浮云细细轻。杖钺褰帷瞻具美，投壶散帙有馀清。自公多暇延参佐，江汉风流万古情。"
    },
    {
        "title": "严郑公阶下新松（得沾字）",
        "paragraph": "弱质岂自负，移根方尔瞻。细声闻玉帐，疏翠近珠帘。未见紫烟集，虚蒙清露沾。何当一百丈，欹盖拥高檐。"
    },
    {
        "title": "严郑公宅同咏竹（得香字）",
        "paragraph": "绿竹半含箨，新梢才出墙。色侵书帙晚，阴过酒樽凉。雨洗娟娟净，风吹细细香。但令无剪伐，会见拂云长。"
    },
    {
        "title": "投简梓州幕府兼韦十郎官",
        "paragraph": "幕下郎官安稳无，从来不奉一行书。固知贫病人须弃，能使韦郎迹也疏。"
    },
    {
        "title": "晚秋陪严郑公摩诃池泛舟（得溪字。池在张仪",
        "paragraph": "湍驶风醒酒，船回雾起堤。高城秋自落，杂树晚相迷。坐触鸳鸯起，巢倾翡翠低。莫须惊白鹭，为伴宿清溪。"
    },
    {
        "title": "陪裴使君登岳阳楼",
        "paragraph": "湖阔兼云雾，楼孤属晚晴。礼加徐孺子，诗接谢宣城。雪岸丛梅发，春泥百草生。敢违渔父问，从此更南征。"
    },
    {
        "title": "溪涨",
        "paragraph": "当时浣花桥，溪水才尺馀。白石明可把，水中有行车。秋夏忽泛溢，岂惟入吾庐。蛟龙亦狼狈，况是鳖与鱼。兹晨已半落，归路跬步疏。马嘶未敢动，前有深填淤。青青屋东麻，散乱床上书。不意远山雨，夜来复何如。我游都市间，晚憩必村墟。乃知久行客，终日思其居。"
    },
    {
        "title": "书堂饮既，夜复邀李尚书下马，月下赋绝句",
        "paragraph": "湖水林风相与清，残尊下马复同倾。久判野鹤如霜鬓，遮莫邻鸡下五更。"
    },
    {
        "title": "早发射洪县南途中作",
        "paragraph": "将老忧贫窭，筋力岂能及。征途乃侵星，得使诸病入。鄙人寡道气，在困无独立。俶装逐徒旅，达曙凌险涩。寒日出雾迟，清江转山急。仆夫行不进，驽马若维絷。汀洲稍疏散，风景开怏悒。空慰所尚怀，终非曩游集。衰颜偶一破，胜事难屡挹。茫然阮籍途，更洒杨朱泣。"
    },
    {
        "title": "阆中行",
        "paragraph": "豺狼当路，无地游从。"
    },
    {
        "title": "赠韦左丞丈济",
        "paragraph": "左辖频虚位，今年得旧儒。相门韦氏在，经术汉臣须。时议归前烈，天伦恨莫俱。鴒原荒宿草，凤沼接亨衢。有客虽安命，衰容岂壮夫。家人忧几杖，甲子混泥途。不谓矜馀力，还来谒大巫。岁寒仍顾遇，日暮且踟蹰。老骥思千里，饥鹰待一呼。君能微感激，亦足慰榛芜。"
    },
    {
        "title": "晚行口号",
        "paragraph": "三川不可到，归路晚山稠。落雁浮寒水，饥乌集戍楼。市朝今日异，丧乱几时休。远愧梁江总，还家尚黑头。"
    },
    {
        "title": "送孔巢父谢病归游江东，兼呈李白",
        "paragraph": "巢父掉头不肯住，东将入海随烟雾。诗卷长留天地间，钓竿欲拂珊瑚树。深山大泽龙蛇远，春寒野阴风景暮。蓬莱织女回云车，指点虚无是归路。自是君身有仙骨，世人那得知其故。惜君只欲苦死留，富贵何如草头露？蔡侯静者意有余，清夜置酒临前除。罢琴惆怅月照席，几岁寄我空中书？南寻禹穴见李白，道甫问讯今何如。\r"
    },
    {
        "title": "冬到金华山观，因得故拾遗陈公学堂遗迹",
        "paragraph": "涪右众山内，金华紫崔嵬。上有蔚蓝天，垂光抱琼台。系舟接绝壁，杖策穷萦回。四顾俯层巅，澹然川谷开。雪岭日色死，霜鸿有馀哀。焚香玉女跪，雾里仙人来。陈公读书堂，石柱仄青苔。悲风为我起，激烈伤雄才。"
    },
    {
        "title": "冬末以事之东都，湖城东遇孟云卿，复归刘颢",
        "paragraph": "疾风吹尘暗河县，行子隔手不相见。湖城城南一开眼，驻马偶识云卿面。向非刘颢为地主，懒回鞭辔成高宴。刘侯叹我携客来，置酒张灯促华馔。且将款曲终今夕，休语艰难尚酣战。照室红炉促曙光，萦窗素月垂文练。天开地裂长安陌，寒尽春生洛阳殿。岂知驱车复同轨，可惜刻漏随更箭。人生会合不可常，庭树鸡鸣泪如线。"
    },
    {
        "title": "骊山",
        "paragraph": "骊山绝望幸，花萼罢登临。地下无朝烛，人间有赐金。鼎湖龙去远，银海雁飞深。万岁蓬莱日，长悬旧羽林。"
    },
    {
        "title": "敬赠郑谏议十韵",
        "paragraph": "谏官非不达，诗义早知名。\r破的由来事，先锋孰敢争。\r\r思飘云物外，律中鬼神惊。\r毫发无遗恨，波澜独老成。\r\r野人宁得所，天意薄浮生。\r多病休儒服，冥搜信客旌。\r\r筑居仙缥缈，旅食岁峥嵘。\r使者求颜阖，诸公厌祢衡。\r\r将期一诺重，欻使寸心倾。\r君见途穷哭，宜忧阮步兵。\r\r\r"
    },
    {
        "title": "赠虞十五司马",
        "paragraph": "远师虞秘监，今喜识玄孙。形像丹青逼，家声器宇存。凄凉怜笔势，浩荡问词源。爽气金天豁，清谈玉露繁。伫鸣南岳凤，欲化北溟鲲。交态知浮俗，儒流不异门。过逢联客位，日夜倒芳尊。沙岸风吹叶，云江月上轩。百年嗟已半，四座敢辞喧。书籍终相与，青山隔故园。"
    },
    {
        "title": "得舍弟消息二首",
        "paragraph": "近有平阴信，遥怜舍弟存。侧身千里道，寄食一家村。烽举新酣战，啼垂旧血痕。不知临老日，招得几人魂。汝懦归无计，吾衰往未期。浪传乌鹊喜，深负鶺鴒诗。生理何颜面，忧端且岁时。两京三十口，虽在命如丝。"
    },
    {
        "title": "元都坛歌寄元逸人",
        "paragraph": "故人昔隐东蒙峰，已佩含景苍精龙。故人今居子午谷，独在阴崖结茅屋。屋前太古玄都坛，青石漠漠常风寒。子规夜啼山竹裂，王母昼下云旗翻。知君此计成长往，芝草琅玕日应长。铁锁高垂不可攀，致身福地何萧爽。"
    },
    {
        "title": "得家书",
        "paragraph": "去凭游客寄，来为附家书。今日知消息，他乡且旧居。熊儿幸无恙，骥子最怜渠。临老羁孤极，伤时会合疏。二毛趋帐殿，一命侍鸾舆。北阙妖氛满，西郊白露初。凉风新过雁，秋雨欲生鱼。农事空山里，眷言终荷锄。"
    },
    {
        "title": "冬日洛城北谒玄元皇帝庙",
        "paragraph": "配极玄都閟，凭虚禁御长。守祧严具礼，掌节镇非常。碧瓦初寒外，金茎一气旁。山河扶绣户，日月近雕梁。仙李盘根大，猗兰奕叶光。世家遗旧史，道德付今王。画手看前辈，吴生远擅场。森罗移地轴，妙绝动宫墙。五圣联龙衮，千官列雁行。冕旒俱秀发，旌旆尽飞扬。翠柏深留景，红梨迥得霜。风筝吹玉柱，露井冻银床。身退卑周室，经传拱汉皇。谷神如不死，养拙更何乡。"
    },
    {
        "title": "李鄠县丈人胡马行",
        "paragraph": "丈人骏马名胡骝，前年避胡过金牛。回鞭却走见天子，朝饮汉水暮灵州。自矜胡骝奇绝代，乘出千人万人爱。一闻说尽急难材，转益愁向驽骀辈。头上锐耳批秋竹，脚下高蹄削寒玉。始知神龙别有种，不比俗马空多肉。洛阳大道时再清，累日喜得俱东行。凤臆龙鬐未易识，侧身注目长风生。"
    },
    {
        "title": "贻阮隐居",
        "paragraph": "陈留风俗衰，人物世不数。塞上得阮生，迥继先父祖。贫知静者性，自益毛发古。车马入邻家，蓬蒿翳环堵。清诗近道要，识子用心苦。寻我草径微，褰裳蹋寒雨。更议居远村，避喧甘猛虎。足明箕颍客，荣贵如粪土。"
    },
    {
        "title": "君不见，简苏徯",
        "paragraph": "君不见道边废弃池，君不见前者摧折桐。百年死树中琴瑟，一斛旧水藏蛟龙。丈夫盖棺事始定，君今幸未成老翁，何恨憔悴在山中。深山穷谷不可处，霹雳魍魉兼狂风。"
    },
    {
        "title": "风疾舟中伏枕书怀三十六韵，奉呈湖南亲友",
        "paragraph": "轩辕休制律，虞舜罢弹琴。尚错雄鸣管，犹伤半死心。圣贤名古邈，羁旅病年侵。舟泊常依震，湖平早见参。如闻马融笛，若倚仲宣襟。故国悲寒望，群云惨岁阴。水乡霾白屋，枫岸叠青岑。郁郁冬炎瘴，濛濛雨滞淫。鼓迎非祭鬼，弹落似鸮禽。兴尽才无闷，愁来遽不禁。生涯相汩没，时物自萧森。疑惑尊中弩，淹留冠上簪。牵裾惊魏帝，投阁为刘歆。狂走终奚适，微才谢所钦。吾安藜不糁，汝贵玉为琛。乌几重重缚，鹑衣寸寸针。哀伤同庾信，述作异陈琳。十暑岷山葛，三霜楚户砧。叨陪锦帐座，久放白头吟。反朴时难遇，忘机陆易沈。应过数粒食，得近四知金。春草封归恨，源花费独寻。转蓬忧悄悄，行药病涔涔。瘗夭追潘岳，持危觅邓林。蹉跎翻学步，感激在知音。却假苏张舌，高夸周宋镡。纳流迷浩汗，峻址得嶔崟。城府开清旭，松筠起碧浔。披颜争倩倩，逸足竞駸駸。朗鉴存愚直，皇天实照临。公孙仍恃险，侯景未生擒。书信中原阔，干戈北斗深。畏人千里井，问俗九州箴。战血流依旧，军声动至今。葛洪尸定解，许靖力还任。家事丹砂诀，无成涕作霖。"
    },
    {
        "title": "归来",
        "paragraph": "客里有所过，归来知路难。开门野鼠走，散帙壁鱼干。洗杓开新酝，低头拭小盘。凭谁给麹蘖，细酌老江干。"
    },
    {
        "title": "宾至",
        "paragraph": "幽栖地僻经过少，老病人扶再拜难。岂有文章惊海内，漫劳车马驻江干。竟日淹留佳客坐，百年粗粝腐儒餐。不嫌野外无供给，乘兴还来看药栏。"
    },
    {
        "title": "草堂",
        "paragraph": "昔我去草堂，蛮夷塞成都。今我归草堂，成都适无虞。请陈初乱时，反复乃须臾。大将赴朝廷，群小起异图。中宵斩白马，盟歃气已粗。西取邛南兵，北断剑阁隅。布衣数十人，亦拥专城居。其势不两大，始闻蕃汉殊。西卒却倒戈，贼臣互相诛。焉知肘腋祸，自及枭獍徒。义士皆痛愤，纪纲乱相逾。一国实三公，万人欲为鱼。唱和作威福，孰肯辨无辜。眼前列杻械，背后吹笙竽。谈笑行杀戮，溅血满长衢。到今用钺地，风雨闻号呼。鬼妾与鬼马，色悲充尔娱。国家法令在，此又足惊吁。贱子且奔走，三年望东吴。弧矢暗江海，难为游五湖。不忍竟舍此，复来薙榛芜。入门四松在，步屟万竹疏。旧犬喜我归，低徊入衣裾。邻舍喜我归，酤酒携胡芦。大官喜我来，遣骑问所须。城郭喜我来，宾客隘村墟。天下尚未宁，健儿胜腐儒。飘摇风尘际，何地置老夫。于时见疣赘，骨髓幸未枯。饮啄愧残生，食薇不敢馀。"
    },
    {
        "title": "不寐",
        "paragraph": "瞿塘夜水黑，城内改更筹。翳翳月沉雾，辉辉星近楼。气衰甘少寐，心弱恨和愁。多垒满山谷，桃源无处求。"
    },
    {
        "title": "奉先刘少府新画山水障歌",
        "paragraph": "堂上不合生枫树，怪底江山起烟雾。闻君扫却赤县图，乘兴遣画沧洲趣。画师亦无数，好手不可遇。对此融心神。知君重毫素。岂但祁岳与郑虔，笔迹远过杨契丹。得非悬圃裂，无乃潇湘翻。悄然坐我天姥下，耳边已似闻清猿。反思前夜风雨急，乃是蒲城鬼神入。元气淋漓障犹湿，真宰上诉天应泣。野亭春还杂花远，渔翁暝蹋孤舟立。沧浪水深青溟阔，欹岸侧岛秋毫末。不见湘妃鼓瑟时，至今斑竹临江活。刘侯天机精，爱画入骨髓。自有两儿郎，挥洒亦莫比。大儿聪明到，能添老树巅崖里。小儿心孔开。貌得山僧及童子。若耶溪，云门寺。吾独胡为在泥滓，青鞋布袜从此始。"
    },
    {
        "title": "远游",
        "paragraph": "贱子何人记，迷芳著处家。竹风连野色，江沫拥春沙。种药扶衰病，吟诗解叹嗟。似闻胡骑走，失喜问京华。"
    },
    {
        "title": "重游何氏五首",
        "paragraph": "问讯东桥竹，将军有报书。倒衣还命驾，高枕乃吾庐。花妥莺捎蝶，溪喧獭趁鱼。重来休沐地，真作野人居。\r山雨樽仍在，沙沉榻未移。犬迎曾宿客，鸦护落巢儿。云薄翠微寺，天清皇子陂。向来幽兴极，步屣过东篱。\r落日平台上，春风啜茗时。石栏斜点笔，桐叶坐题诗。翡翠鸣衣桁，蜻蜓立钓丝。自今幽兴熟，来往亦无期。\r颇怪朝参懒，应耽野趣长。雨抛金锁甲，苔卧绿沉枪。手自移蒲柳，家才足稻粱。看君用幽意，白日到羲皇。\r到此应常宿，相留可判年。蹉跎暮容色，怅望好林泉。何日沾微禄，归山买薄田？斯游恐不遂，把酒意茫然。\r"
    },
    {
        "title": "樊二十三寺御赴汉中判官",
        "paragraph": "威弧不能弦，自尔无宁岁。川谷血横流，豺狼沸相噬。天子从北来，长驱振凋敝。顿兵岐梁下，却跨沙漠裔。二京陷未收，四极我得制。萧索汉水清，缅通淮湖税。使者纷星散，王纲尚旒缀。南伯从事贤，君行立谈际。生知七曜历，手画三军势。冰雪净聪明，雷霆走精锐。幕府辍谏官，朝廷无此例。至尊方旰食，仗尔布嘉惠。补阙暮征入，柱史晨征憩。正当艰难时，实藉长久计。回风吹独树，白日照执袂。恸哭苍烟根，山门万重闭。居人莽牢落，游子方迢递。裴回悲生离，局促老一世。陶唐歌遗民，后汉更列帝。恨无匡复姿，聊欲从此逝。"
    },
    {
        "title": "远游",
        "paragraph": "江阔浮高栋，云长出断山。尘沙连越巂，风雨暗荆蛮。雁矫衔芦内，猿啼失木间。弊裘苏季子，历国未知还。"
    },
    {
        "title": "因许八奉寄江宁旻上人",
        "paragraph": "不见旻公三十年，封书寄与泪潺湲。旧来好事今能否，老去新诗谁与传。棋局动随寻涧竹，袈裟忆上泛湖船。闻君话我为官在，头白昏昏只醉眠。"
    },
    {
        "title": "登兖州城楼",
        "paragraph": "东郡趋庭日，南楼纵目初。浮云连海岱，平野入青徐。孤嶂秦碑在，荒城鲁殿馀。从来多古意，临眺独踌躇。"
    },
    {
        "title": "与鄠县源大少府宴渼陂",
        "paragraph": "应为西陂好，金钱罄一餐。饭抄云子白，瓜嚼水精寒。无计回船下，空愁避酒难。主人情烂熳，持答翠琅玕。"
    },
    {
        "title": "投赠哥舒开府翰二十韵",
        "paragraph": "今代麒麟阁，何人第一功。君王自神武，驾驭必英雄。开府当朝杰，论兵迈古风。先锋百胜在，略地两隅空。青海无传箭，天山早挂弓。廉颇仍走敌，魏绛已和戎。每惜河湟弃，新兼节制通。智谋垂睿想，出入冠诸公。日月低秦树，乾坤绕汉宫。胡人愁逐北，宛马又从东。受命边沙远，归来御席同。轩墀曾宠鹤，畋猎旧非熊。茅土加名数，山河誓始终。策行遗战伐，契合动昭融。勋业青冥上，交亲气概中。未为珠履客，已见白头翁。壮节初题柱，生涯独转蓬。几年春草歇，今日暮途穷。军事留孙楚，行间识吕蒙。防身一长剑，将欲倚崆峒。"
    },
    {
        "title": "斗鸡",
        "paragraph": "斗鸡初赐锦，舞马既登床。帘下宫人出，楼前御柳长。仙游终一閟，女乐久无香。寂寞骊山道，清秋草木黄。"
    },
    {
        "title": "行次古城店泛江作，不揆鄙拙，奉呈江陵幕府",
        "paragraph": "老年常道路，迟日复山川。白屋花开里，孤城麦秀边。济江元自阔，下水不劳牵。风蝶勤依桨，春鸥懒避船。王门高德业，幕府盛才贤。行色兼多病，苍茫泛爱前。"
    },
    {
        "title": "端午日赐衣",
        "paragraph": "宫衣亦有名，端午被恩荣。细葛含风软，香罗叠雪轻。自天题处湿，当暑著来清。意内称长短，终身荷圣情。"
    },
    {
        "title": "早起",
        "paragraph": "春来常早起，幽事颇相关。帖石防隤岸，开林出远山。一丘藏曲折，缓步有跻攀。童仆来城市，瓶中得酒还。"
    },
    {
        "title": "初冬",
        "paragraph": "垂老戎衣窄，归休寒色深。渔舟上急水，猎火著高林。日有习池醉，愁来梁甫吟。干戈未偃息，出处遂何心。"
    },
    {
        "title": "大雨",
        "paragraph": "西蜀冬不雪，春农尚嗷嗷。上天回哀眷，朱夏云郁陶。执热乃沸鼎，纤絺成缊袍。风雷飒万里，霈泽施蓬蒿。敢辞茅苇漏，已喜黍豆高。三日无行人，二江声怒号。流恶邑里清，矧兹远江皋。荒庭步鹳鹤，隐几望波涛。沉疴聚药饵，顿忘所进劳。则知润物功，可以贷不毛。阴色静陇亩，劝耕自官曹。四邻耒耜出，何必吾家操。"
    },
    {
        "title": "送高三十五书记",
        "paragraph": "崆峒小麦熟，且愿休王师。请公问主将，焉用穷荒为。饥鹰未饱肉，侧翅随人飞。高生跨鞍马，有似幽并儿。脱身簿尉中，始与捶楚辞。借问今何官，触热向武威。答云一书记，所愧国士知。人实不易知，更须慎其仪。十年出幕府，自可持旌麾。此行既特达，足以慰所思。男儿功名遂，亦在老大时。常恨结欢浅，各在天一涯。又如参与商，惨惨中肠悲。惊风吹鸿鹄，不得相追随。黄尘翳沙漠，念子何当归。边城有馀力，早寄从军诗。"
    },
    {
        "title": "独立",
        "paragraph": "空外一鸷鸟，河间双白鸥。飘飖搏击便，容易往来游。草露亦多湿，蛛丝仍未收。天机近人事，独立万端忧。"
    },
    {
        "title": "小至",
        "paragraph": "天时人事日相催，冬至阳生春又来。刺绣五纹添弱线，吹葭六琯动浮灰。岸容待腊将舒柳，山意冲寒欲放梅。云物不殊乡国异，教儿且覆掌中杯。"
    },
    {
        "title": "石研诗",
        "paragraph": "平公今诗伯，秀发吾所羡。奉使三峡中，长啸得石研。巨璞禹凿馀，异状君独见。其滑乃波涛，其光或雷电。联坳各尽墨，多水递隐现。挥洒容数人，十手可对面。比公头上冠，贞质未为贱。当公赋佳句，况得终清宴。公含起草姿，不远明光殿。致于丹青地，知汝随顾眄。"
    },
    {
        "title": "闻斛斯六官未归",
        "paragraph": "故人南郡去，去索作碑钱。本卖文为活，翻令室倒悬。荆扉深蔓草，土锉冷疏烟。老罢休无赖，归来省醉眠。"
    },
    {
        "title": "折槛行",
        "paragraph": "呜呼房魏不复见，秦王学士时难羡。青衿胄子困泥涂，白马将军若雷电。千载少似朱云人，至今折槛空嶙峋。娄公不语宋公语，尚忆先皇容直臣。"
    },
    {
        "title": "舍弟观归蓝田迎新妇，送示两篇",
        "paragraph": "汝去迎妻子，高秋念却回。即今萤已乱，好与雁同来。东望西江水，南游北户开。卜居期静处，会有故人杯。楚塞难为路，蓝田莫滞留。衣裳判白露，鞍马信清秋。满峡重江水，开帆八月舟。此时同一醉，应在仲宣楼。"
    },
    {
        "title": "过故斛斯校书庄二首",
        "paragraph": "此老已云殁，邻人嗟亦休。竟无宣室召，徒有茂陵求。妻子寄他食，园林非昔游。空馀繐帷在，淅淅野风秋。燕入非旁舍，鸥归只故池。断桥无复板，卧柳自生枝。遂有山阳作，多惭鲍叔知。素交零落尽，白首泪双垂。"
    },
    {
        "title": "逢唐兴刘主簿弟",
        "paragraph": "分手开元末，连年绝尺书。江山且相见，戎马未安居。剑外官人冷，关中驿骑疏。轻舟下吴会，主簿意何如。"
    },
    {
        "title": "敬简王明府",
        "paragraph": "叶县郎官宰，周南太史公。神仙才有数，流落意无穷。骥病思偏秣，鹰愁怕苦笼。看君用高义，耻与万人同。"
    },
    {
        "title": "江边星月二首",
        "paragraph": "骤雨清秋夜，金波耿玉绳。天河元自白，江浦向来澄。映物连珠断，缘空一镜升。馀光隐更漏，况乃露华凝。江月辞风缆，江星别雾船。鸡鸣还曙色，鹭浴自清川。历历竟谁种，悠悠何处圆。客愁殊未已，他夕始相鲜。"
    },
    {
        "title": "中丞严公雨中垂寄见忆绝奉答二绝",
        "paragraph": "雨映行宫辱赠诗，元戎肯赴野人期。江边老病虽无力，强拟晴天理钓丝。何日雨晴云出溪，白沙青石先无泥。只须伐竹开荒径，倚杖穿花听马嘶。"
    },
    {
        "title": "承闻故房相公灵榇自阆州启殡归葬东都有作二",
        "paragraph": "远闻房太守，归葬陆浑山。一德兴王后，孤魂久客间。孔明多故事，安石竟崇班。他日嘉陵涕，仍沾楚水还。丹旐飞飞日，初传发阆州。风尘终不解，江汉忽同流。剑动新身匣，书归故国楼。尽哀知有处，为客恐长休。"
    },
    {
        "title": "公安县怀古",
        "paragraph": "野旷吕蒙营，江深刘备城。寒天催日短，风浪与云平。洒落君臣契，飞腾战伐名。维舟倚前浦，长啸一含情。"
    },
    {
        "title": "哭严仆射归榇",
        "paragraph": "素幔随流水，归舟返旧京。老亲如宿昔，部曲异平生。风送蛟龙雨，天长骠骑营。一哀三峡暮，遗后见君情。"
    },
    {
        "title": "湖中送敬十使君适广陵",
        "paragraph": "相见各头白，其如离别何。几年一会面，今日复悲歌。少壮乐难得，岁寒心匪他。气缠霜匣满，冰置玉壶多。遭乱实漂泊，济时曾琢磨。形容吾校老，胆力尔谁过。秋晚岳增翠，风高湖涌波。鶱腾访知己，淮海莫蹉跎。"
    },
    {
        "title": "南楚",
        "paragraph": "南楚青春异，暄寒早早分。无名江上草，随意岭头云。正月蜂相见，非时鸟共闻。杖藜妨跃马，不是故离群。"
    },
    {
        "title": "又呈窦使君",
        "paragraph": "向晚波微绿，连空岸脚（一作却）青。日兼春有暮，愁与醉无醒。漂泊犹杯酒，踟蹰此驿亭。相看万里外，同是一浮萍。"
    },
    {
        "title": "树间",
        "paragraph": "岑寂双甘树，婆娑一院香。交柯低几杖，垂实碍衣裳。满岁如松碧，同时待菊黄。几回沾叶露，乘月坐胡床。"
    },
    {
        "title": "老病",
        "paragraph": "老病巫山里，稽留楚客中。药残他日裹，花发去年丛。夜足沾沙雨，春多逆水风。合分双赐笔，犹作一飘蓬。"
    },
    {
        "title": "别李秘书始兴寺所居",
        "paragraph": "不见秘书心若失，及见秘书失心疾。安为动主理信然，我独觉子神充实。重闻西方止观经，老身古寺风泠泠。妻儿待我且归去，他日杖藜来细听。"
    },
    {
        "title": "寄常征君",
        "paragraph": "白水青山空复春，征君晚节傍风尘。楚妃堂上色殊众，海鹤阶前鸣向人。万事纠纷犹绝粒，一官羁绊实藏身。开州入夏知凉冷，不似云安毒热新。"
    },
    {
        "title": "蕃剑",
        "paragraph": "致此自僻远，又非珠玉装。如何有奇怪，每夜吐光芒。虎气必腾踔，龙身宁久藏。风尘苦未息，持汝奉明王。"
    },
    {
        "title": "八哀诗·故右仆射相国张公九龄",
        "paragraph": "相国生南纪，金璞无留矿。仙鹤下人间，独立霜毛整。矫然江海思，复与云路永。寂寞想土阶，未遑等箕颍。上君白玉堂，倚君金华省。碣石岁峥嵘，天地日蛙黾。退食吟大庭，何心记榛梗。骨惊畏曩哲，鬒变负人境。虽蒙换蝉冠，右地恧多幸。敢忘二疏归，痛迫苏耽井。紫绶映暮年，荆州谢所领。庾公兴不浅，黄霸镇每静。宾客引调同，讽咏在务屏。诗罢地有馀，篇终语清省。一阳发阴管，淑气含公鼎。乃知君子心，用才文章境。散帙起翠螭，倚薄巫庐并。绮丽玄晖拥，笺诔任昉骋。自我一家则，未缺只字警。千秋沧海南，名系朱鸟影。归老守故林，恋阙悄延颈。波涛良史笔，芜绝大庾岭。向时礼数隔，制作难上请。再读徐孺碑，犹思理烟艇。"
    },
    {
        "title": "江雨有怀郑典设",
        "paragraph": "春雨暗暗塞峡中，早晚来自楚王宫。乱波分披已打岸，弱云狼藉不禁风。宠光蕙叶与多碧，点注桃花舒小红。谷口子真正忆汝，岸高瀼滑限西东。"
    },
    {
        "title": "次空灵岸",
        "paragraph": "沄沄逆素浪，落落展清眺。幸有舟楫迟，得尽所历妙。空灵霞石峻，枫栝隐奔峭。青春犹无私，白日亦偏照。可使营吾居，终焉托长啸。毒瘴未足忧，兵戈满边徼。向者留遗恨，耻为达人诮。回帆觊赏延，佳处领其要。"
    },
    {
        "title": "赠郑十八贲（云安令）",
        "paragraph": "温温士君子，令我怀抱尽。灵芝冠众芳，安得阙亲近。遭乱意不归，窜身迹非隐。细人尚姑息，吾子色愈谨。高怀见物理，识者安肯哂。卑飞欲何待，捷径应未忍。示我百篇文，诗家一标准。羁离交屈宋，牢落值颜闵。水陆迷畏途，药饵驻修轸。古人日以远，青史字不泯。步趾咏唐虞，追随饭葵堇。数杯资好事，异味烦县尹。心虽在朝谒，力与愿矛盾。抱病排金门，衰容岂为敏。"
    },
    {
        "title": "寄韦有夏郎中",
        "paragraph": "省郎忧病士，书信有柴胡。饮子频通汗，怀君想报珠。亲知天畔少，药味峡中无。归楫生衣卧，春鸥洗翅呼。犹闻上急水，早作取平途。万里皇华使，为僚记腐儒。"
    },
    {
        "title": "奉简高三十五使君",
        "paragraph": "当代论才子，如公复几人。骅骝开道路，鹰隼出风尘。行色秋将晚，交情老更亲。天涯喜相见，披豁对吾真。·198·"
    },
    {
        "title": "又作此奉卫王",
        "paragraph": "西北楼成雄楚都，远开山岳散江湖。二仪清浊还高下，三伏炎蒸定有无。推毂几年唯镇静，曳裾终日盛文儒。白头授简焉能赋，愧似相如为大夫。"
    },
    {
        "title": "石龛",
        "paragraph": "熊罴哮我东，虎豹号我西。我后鬼长啸，我前狨又啼。天寒昏无日，山远道路迷。驱车石龛下，仲冬见虹霓。伐竹者谁子，悲歌上云梯。为官采美箭，五岁供梁齐。苦云直簳尽，无以充提携。奈何渔阳骑，飒飒惊烝黎。"
    },
    {
        "title": "暮春题瀼西新赁草屋五首",
        "paragraph": "久嗟三峡客，再与暮春期。百舌欲无语，繁花能几时。谷虚云气薄，波乱日华迟。战伐何由定，哀伤不在兹。此邦千树橘，不见比封君。养拙干戈际，全生麋鹿群。畏人江北草，旅食瀼西云。万里巴渝曲，三年实饱闻。彩云阴复白，锦树晓来青。身世双蓬鬓，乾坤一草亭。哀歌时自短，醉舞为谁醒。细雨荷锄立，江猿吟翠屏。壮年学书剑，他日委泥沙。事主非无禄，浮生即有涯。高斋依药饵，绝域改春华。丧乱丹心破，王臣未一家。欲陈济世策，已老尚书郎。未息豺虎斗，空惭鸳鹭行。时危人事急，风逆羽毛伤。落日悲江汉，中宵泪满床。"
    },
    {
        "title": "到村",
        "paragraph": "碧涧虽多雨，秋沙先少泥。蛟龙引子过，荷芰逐花低。老去参戎幕，归来散马蹄。稻粱须就列，榛草即相迷。蓄积思江汉，疏顽惑町畦。稍酬知己分，还入故林栖。"
    },
    {
        "title": "季秋苏五弟缨江楼夜宴崔十三评事、韦少府侄",
        "paragraph": "峡险江惊急，楼高月迥明。一时今夕会，万里故乡情。星落黄姑渚，秋辞白帝城。老人因酒病，坚坐看君倾。明月生长好，浮云薄渐遮。悠悠照边塞，悄悄忆京华。清动杯中物，高随海上查。不眠瞻白兔，百过落乌纱。对月那无酒，登楼况有江。听歌惊白鬓，笑舞拓秋窗。尊蚁添相续，沙鸥并一双。尽怜君醉倒，更觉片心降。"
    },
    {
        "title": "东屯北崦",
        "paragraph": "盗贼浮生困，诛求异俗贫。空村惟见鸟，落日未逢人。步壑风吹面，看松露滴身。远山回白首，战地有黄尘。"
    },
    {
        "title": "雨二首",
        "paragraph": "青山澹无姿，白露谁能数。片片水上云，萧萧沙中雨。殊俗状巢居，曾台俯风渚。佳客适万里，沈思情延伫。挂帆远色外，惊浪满吴楚。久阴蛟螭出，寇盗复几许。空山中宵阴，微冷先枕席。回风起清曙，万象萋已碧。落落出岫云，浑浑倚天石。日假何道行，雨含长江白。连樯荆州船，有士荷矛戟。南防草镇惨，沾湿赴远役。群盗下辟山，总戎备强敌。水深云光廓，鸣橹各有适。渔艇息悠悠，夷歌负樵客。留滞一老翁，书时记朝夕。"
    },
    {
        "title": "白帝楼",
        "paragraph": "漠漠虚无里，连连睥睨侵。楼光去日远，峡影入江深。腊破思端绮，春归待一金。去年梅柳意，还欲搅边心。"
    },
    {
        "title": "茅堂检校收稻二首",
        "paragraph": "香稻三秋末，平田百顷间。喜无多屋宇，幸不碍云山。御夹侵寒气，尝新破旅颜。红鲜终日有，玉粒未吾悭。稻米炊能白，秋葵煮复新。谁云滑易饱，老藉软俱匀。种幸房州熟，苗同伊阙春。无劳映渠碗，自有色如银。"
    },
    {
        "title": "章梓州橘亭饯成都窦少尹（得凉字）",
        "paragraph": "秋日野亭千橘香，玉盘锦席高云凉。主人送客何所作，行酒赋诗殊未央。衰老应为难离别，贤声此去有辉光。预传籍籍新京尹，青史无劳数赵张。"
    },
    {
        "title": "王十五前阁会",
        "paragraph": "楚岸收新雨，春台引细风。情人来石上，鲜脍出江中。邻舍烦书札，肩舆强老翁。病身虚俊味，何幸饫儿童。"
    },
    {
        "title": "寒食夜苏二宅",
        "paragraph": "寒食明堪坐，春参夕已垂。好风经柳叶，清风照花枝。客泪闻歌掩，归心畏酒知。佳辰邀赏遍，忽忽更何为？"
    },
    {
        "title": "天宝初，南曹小司寇舅于我太夫人堂下累土..",
        "paragraph": "一匮功盈尺，三峰意出群。望中疑在野，幽处欲生云。慈竹春阴覆，香炉晓势分。惟南将献寿，佳气日氛氲。"
    },
    {
        "title": "城上（一作空城）",
        "paragraph": "草满巴西绿，空城白日长。风吹花片片，春动水茫茫。八骏随天子，群臣从武皇。遥闻出巡守，早晚遍遐荒。"
    },
    {
        "title": "将适吴楚，留别章使君留后，兼幕府诸公，得",
        "paragraph": "我来入蜀门，岁月亦已久。岂惟长儿童，自觉成老丑。常恐性坦率，失身为杯酒。近辞痛饮徒，折节万夫后。昔如纵壑鱼，今如丧家狗。既无游方恋，行止复何有。相逢半新故，取别随薄厚。不意青草湖，扁舟落吾手。眷眷章梓州，开筵俯高柳。楼前出骑马，帐下罗宾友。健儿簸红旗，此乐或难朽。日车隐昆仑，鸟雀噪户牖。波涛未足畏，三峡徒雷吼。所忧盗贼多，重见衣冠走。中原消息断，黄屋今安否。终作适荆蛮，安排用庄叟。随云拜东皇，挂席上南斗。有使即寄书，无使长回首。"
    },
    {
        "title": "客旧馆",
        "paragraph": "陈迹随人事，初秋别此亭。重来梨叶赤，依旧竹林青。风幔何时卷，寒砧昨夜声。无由出江汉，愁绪月冥冥。"
    },
    {
        "title": "奉寄高常侍（一作寄高三十五大夫）",
        "paragraph": "汶上相逢年颇多，飞腾无那故人何。总戎楚蜀应全未，方驾曹刘不啻过。今日朝廷须汲黯，中原将帅忆廉颇。天涯春色催迟暮，别泪遥添锦水波。"
    },
    {
        "title": "奉观严郑公厅事岷山沱江画图十韵（得忘字）",
        "paragraph": "沱水流中座，岷山到此堂。白波吹粉壁，青嶂插雕梁。直讶杉松冷，兼疑菱荇香。雪云虚点缀，沙草得微茫。岭雁随毫末，川蜺饮练光。霏红洲蕊乱，拂黛石萝长。暗谷非关雨，丹枫不为霜。秋成玄圃外，景物洞庭旁。绘事功殊绝，幽襟兴激昂。从来谢太傅，丘壑道难忘。"
    },
    {
        "title": "毒热寄简崔评事十六弟",
        "paragraph": "大暑运金气，荆扬不知秋。林下有塌翼，水中无行舟。千室但扫地，闭关人事休。老夫转不乐，旅次兼百忧。蝮蛇暮偃蹇，空床难暗投。炎宵恶明烛，况乃怀旧丘。开襟仰内弟，执热露白头。束带负芒刺，接居成阻修。何当清霜飞，会子临江楼。载闻大易义，讽兴诗家流。蕴藉异时辈，检身非苟求。皇皇使臣体，信是德业优。楚材择杞梓，汉苑归骅骝。短章达我心，理为识者筹。"
    },
    {
        "title": "楠树为风雨所拔叹",
        "paragraph": "倚江楠树草堂前，故老相传二百年。诛茅卜居总为此，五月仿佛闻寒蝉。东南飘风动地至，江翻石走流云气。干排雷雨犹力争，根断泉源岂天意。沧波老树性所爱，浦上童童一青盖。野客频留惧雪霜，行人不过听竽籁。虎倒龙颠委榛棘，泪痕血点垂胸臆。我有新诗何处吟，草堂自此无颜色。"
    },
    {
        "title": "赤谷",
        "paragraph": "天寒霜雪繁，游子有所之。岂但岁月暮，重来未有期。晨发赤谷亭，险艰方自兹。乱石无改辙，我车已载脂。山深苦多风，落日童稚饥。悄然村墟迥，烟火何由追。贫病转零落，故乡不可思。常恐死道路，永为高人嗤。"
    }
]